https://vslj.fi/kotoa-kouluun-toimintaan-haetaan-perhevalmentajaa/

Uutiset  ·  19.6.2025

# Kotoa kouluun -toimintaan haetaan perhevalmentajaa

Kotoa kouluun -toiminnan laajentuessa Turun lisäksi Lietoon ja Raisioon haemme nyt moniammatilliseen asiantuntijatiimiin uutta perhevalmentajaa määräaikaiseen työsuhteeseen 30.6.2027 saakka.

Järjestössä kehitetyn Kotoa kouluun -toiminnan tavoitteena on vähentää alakouluikäisten lasten koulupoissaoloja ja kouluakäymättömyyttä sekä ehkäistä koulupudokkuutta. Kotoa kouluun toiminnan perhevalmentajat jalkautuvat lasten koteihin selvittämään syitä koulupoissaolojen taustalla ja auttamaan näiden syiden korjaamiseksi ja koulunkäynnin mahdollistamiseksi. Työskentelyssä tuetaan eri tavoin lasta ja hänen vanhempiaan sekä tarpeen mukaan koko perhettä. Kotoa kouluun -perhevalmentajat tekevät tiivistä yhteistyötä lapsen opettajan ja koulun oppilashuollon henkilöstön kanssa sekä muiden mahdollisten lapsen ja perheen tukena olevien ammattilaisten kanssa.

Kotoa kouluun -toiminnan perhevalmentajan työtehtäviin kuuluu asiakastyö (80 %) sekä asiantuntijatyö (20 %). Asiakastyön tehtäviisi kuuluu lasten ja perheiden kanssa tehtävä työ kuten kotikäynnit ja muut asiakastapaamiset, yhteydenpito, verkostotyö, vertaisryhmät ja dokumentointi. Työpisteesi sijaitsee Perhetalo Heidekenillä, josta jalkaudut esimerkiksi koteihin, kouluihin ja verkostotapaamiisiin. Asiakastyötä teet arkisin joustavasti perheitä palvellen klo 7–19 välisenä aikana. Työ painottuu Raision ja Liedon kaupunkeihin. Asiantuntijatehtävissä teet monipuolista yhteistyötä alueen ammattilaisten kanssa ja osallistut erilaisiin työryhmiin ja verkostoihin. Toiminnan laajentuessa uusiin kuntiin asiantuntijatehtäviisi kuuluu esimerkiksi Kotoa kouluun -toiminnan viestintä ja markkinointi sekä yhteistyön käynnistäminen uusien koulujen kanssa. Yhdessä tiimin muiden jäsenten kanssa osallistut aktiivisesti Kotoa kouluun -toiminnan kehittämiseen, seurantaan ja arviointiin.

## Tehtävään edellytetään:

Sinulla on kehittävä ja tavoitteellinen työote sekä hyvät viestintätaidot. Pystyt hyvin itsenäiseen työskentelyyn, mutta sinulla on myös erinomaiset tiimityötaidot. Eduksi katsomme hyvän koulumaailman ja palvelujärjestelmän tuntemuksen. Arvostamme myös kykyä palvella asiakkaita suomen lisäksi ruotsiksi ja englanniksi.

## Tarjoamme:

Noudatamme Sosiaalialan järjestöjen työehtosopimusta. Palkka muodostuu 1) tehtäväkohtaisesta palkanosasta 2745,40 € sekä 2) henkilökohtaisesta palkanosasta (vuosisidonnainen takuu ja mahdollinen henkilökohtainen lisä). Työaika on 37,5 h/viikko. Työ alkaa sopimuksen mukaan mahdollisimman pian.

Tehtävässä vaaditaan rikosrekisteriote, joka perustuu Lakiin lasten kanssa työskentelevien rikostaustan selvittämisestä (504/2002).

## Hakuohjeet ja lisätiedot

Jos kiinnostuit, lähetä työhakemus ja CV sähköpostitse 8.8. mennessä osoitteeseen heidi.tuimala@vslj.fi. Haastattelut pidetään Perhetalo Heidekenillä maanantaina 18.8.

Lisätietoja tehtävästä antaa kehittämispäällikkö Johanna Syrjänen p. 044 5355 139 maanantaina 28.7. klo 13–14 ja perjantaina 1.8. klo 9–10. Sähköpostitiedusteluihin emme valitettavasti ehdi vastaamaan.

Varsinais-Suomen Lastensuojelujärjestöt ry on vuonna 2002 perustettu, sosiaali- ja terveysalalla lasten, nuorten ja lapsiperheiden parissa työtä tekevien järjestöjen alueellinen yhteistyö- ja asiantuntijajärjestö. Toimipisteemme sijaitsee Turussa Perhetalo Heidekenillä, josta käsin toimintaa jalkautetaan muualle Varsinais-Suomeen.

Jaa artikkeli: