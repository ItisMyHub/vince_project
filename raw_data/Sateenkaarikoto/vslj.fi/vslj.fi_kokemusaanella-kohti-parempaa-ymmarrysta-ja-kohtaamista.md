https://vslj.fi/kokemusaanella-kohti-parempaa-ymmarrysta-ja-kohtaamista/

Uutiset, Blogi  ·  29.4.2025

# Kokemusäänellä kohti parempaa ymmärrystä ja kohtaamista

Kokemusosaaminen täydentää ammatillista ja tutkittua tietoa, ja sen avulla voidaan vahvistaa asiakkaan sitoutumista palveluun, tukea ammattilaisen osaamista ja kehittää palveluita. Puhuttiin sitten vertaisesta, kokemustoimijasta, -asiantuntijasta tai -kumppanista, viestimme on sama. Tätä potentiaalia tulisi hyödyntää nykyistä enemmän. Varsinais-Suomen Lastensuojelujärjestöt ry:n (VSLJ) Koettu auttaa -kampanja tuo esiin alueen lastensuojelujärjestöjen kokemustoimijoiden äänen.

Lastensuojelujärjestöjen kokemustoimijoilla on erilaisia kokemustaustoja, joita hyödyntämällä voidaan syventää ymmärrystä monenlaisista haasteista. Turun ensi- ja turvakodin kokemustoimija Johanna haluaa omalla tarinallaan tuoda näkyväksi sen, että lähisuhdeväkivalta voi koskettaa ketä tahansa.

## Lähisuhdeväkivalta voi koskettaa ketä tahansa

Johanna hakeutui Turun ensi- ja turvakodin kokemustoimijakoulutukseen lähisuhdeväkivaltatyö Pilarin kautta. Lähisuhdeväkivalta johti aikoinaan sosiaalihuollon asiakkuuteen, jonka kautta Johanna pääsi Pilarin tuen piiriin.

- Siitä alkoi pitkä prosessi silmieni avautumiselle. On aika rajua, kun alkaa ymmärtämään asioita ja rakentamaan itsensä uudelleen. Tänä päivänä olen hyvin jaloillani ja turvallisessa suhteessa, Johanna kertoo.

Aiemmin Johanna ajatteli, että lähisuhdeväkivallan kaltainen asia ei voi koskettaa häntä. Korkeakoulutettu ja muita ihmisiä ammatikseen auttava Johanna ei nähnyt, että hän oli elänyt väkivaltaisessa suhteessa. Myöhemmin hän tajusi selittäneensä itselleen toisenlaista narratiivia todellisuuteen nähden. Pelko piti tiukasti kiinni suhteessa.

- Minulle on tärkeää tuoda esiin, mitä kaikkea lähisuhdeväkivalta voi olla. Henkistä väkivaltaa on monesti myös vaikeampi tunnistaa, kun se tapahtuu piilossa eikä siitä jää fyysistä näkyvää jälkeä. Lähisuhdeväkivaltaan liittyy myös stigmaa ja ennakkoluuloja, että se kohdistuu vain tietynlaisiin ihmisiin, mikä ei tietenkään pidä paikkaansa. Se voi koskettaa ihan ketä tahansa, Johanna toteaa.

Kun omat voimat olivat poissa, itsetunto murennettu ja pelko hallitsi arkea, Pilarin tuki oli korvaamatonta. Myöhemmin Johanna ilmaisi ääneen halunsa auttaa muita, ja sattumalta kokemustoimijakoulutus oli juuri alkamassa.

- Pilarin avulla sain työstettyä asioita todella paljon, ja kun vihdoin oli neutraali tilanne oman historian kanssa, minulle oli itsestäänselvää, että haluan auttaa muita ja laittaa kaiken saamani hyvän kiertämään.

## Kokemustarinoilla lisää ymmärrystä

Aitojen kokemusten kuuleminen on Johannan mielestä tärkeää jo senkin vuoksi, että ammattilaisilla ei välttämättä ole omaa kosketuspintaa esimerkiksi lähisuhdeväkivaltaan.

- Oikeat elämäntilanteet tuovat eri näkökulmaa kirjoista opitun tiedon rinnalle. Miltä lähisuhdeväkivalta voi näyttää ja mitä se voi aiheuttaa ihmisille? Tällaisiin kysymyksiin kokemustoimija voi tuoda vastauksia. Ideaalitilanteessa ammattitietoa yhdistettäisiin tällaiseen käytännön tietoon, Johanna pohtii.

Kokemusten jakaminen tuo näkyväksi esimerkiksi sen, miten eri tavoin lähisuhdeväkivalta voi näkyä.

- Väkivallan tunnistaminen sekä puheeksi ottaminen ovat hankalia asioita. Itselläni on ollut hyvä tilanne, koska minua on aina uskottu, mutta tiedostan, että kaikilla ei ole samoja kokemuksia. On tärkeää jakaa kokemuksia, jotta ymmärrys lisääntyy ja tietoa on helpompi ottaa vastaan, Johanna toteaa.

Kokemusääni tuo esiin usein jotakin sellaista, mitä ei muuten tule ajatelleeksi. Kun ymmärrys lisääntyy, on myös helpompaa kohdata erilaisia ihmisiä erilaisilla taustoilla.

- Kokemustarinat ovat sykähdyttäviä, koskettavia ja usein raadollisiakin. Ennen kaikkea ne lisäävät ja laajentavat ymmärrystä. Jos ymmärrystä ei ole, miten voi auttaa tai kohdata? Kokemuksen kautta saadun tiedon myötä on helpompi olla läsnä, ymmärtää ja kohdata.

## Hyvää eteenpäin

Johanna haluaa omalla tarinallaan toimia voimaannuttavana esimerkkinä samaa kokeneille.

- Kun saa oikeanlaista apua oikea-aikaisesti ja uskalletaan ottaa sitä myös vastaan, kaikesta on mahdollista selvitä ja päästä pois.

Ennen kaikkea kokemustoimijuus on Johannalle hyvällä vaikuttamista. Hän toivoo, että kokemusosaaminen nähtäisiin laajemmin, jotta mahdollisimman moni hyötyisi siitä.

- Toivon, että kokemustoimijoiden potentiaali huomataan. En juurikaan näe rajoja tässä asiassa – kokemusääni tuo hyvää tukea ammattilaisen asiantuntijuuteen ja näkökulman toisenlaisesta arjesta, mutta myös samaa kokeneille tiedon siitä, että valoa on tunnelin päässä, Johanna kiteyttää.

## Lastensuojelujärjestöjen kokemusääni ymmärryksen välittäjänä

Varsinais-Suomen Lastensuojelujärjestöjen kokemustoiminta on ammattilaisen työtä helpottava lisäresurssi ja ymmärrystä lisäävä voimavara. VSLJ:n tavoitteena on, että kokemus- ja asiakasääntä hyödynnettäisiin entistä enemmän alueen palveluiden kehittämisessä ja ihmisten tukemisessa.

Lue lisää Varsinais-Suomen Lastensuojelujärjestöjen kokemustoiminnasta täältä.

Lue lisää Turun ensi- ja turvakodin vertais- ja kokemustoiminnasta täältä.

## Lisätietoja kampanjasta

Lue lisää Koettu auttaa -kampanjasta täältä.

Ainoliina Leskelä / viestintäassistentti, Varsinais-Suomen Lastensuojelujärjestöt

ainoliina.leskela@vslj.fi

Jaa artikkeli: