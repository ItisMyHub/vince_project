https://vslj.fi/kokemusaani-lastensuojelun-kehittamisen-voimavarana/

Uutiset, Blogi  ·  25.4.2025

# Kokemusääni lastensuojelun kehittämisen voimavarana

Kokemusosaaminen täydentää ammatillista ja tutkittua tietoa, ja sen avulla voidaan vahvistaa asiakkaan sitoutumista palveluun, tukea ammattilaisen osaamista ja kehittää palveluita. Puhuttiin sitten vertaisesta, kokemustoimijasta, -asiantuntijasta tai -kumppanista, viestimme on sama. Tätä potentiaalia tulisi hyödyntää nykyistä enemmän. Varsinais-Suomen Lastensuojelujärjestöt ry:n (VSLJ) Koettu auttaa -kampanja tuo esiin alueen lastensuojelujärjestöjen kokemustoimijoiden äänen.

Lastensuojelujärjestöjen kokemustoiminta tuo uutta näkökulmaa lastensuojelun kehittämiseen. Auta Lasta ry:n Veturointi-toiminta on tehnyt Varsinais-Suomen hyvinvointialueen lastensuojelun jälkihuollon kanssa yhteistyötä eri muodoissa, ja tavoitteena on, että yhteistyö tiivistyy entisestään.

## Yhteistyöllä asiakasääni kuuluviin

Auta Lasta ry:n Veturointi-toiminnan kehittämispäällikkö Miika kehittää, suunnittelee ja koordinoi toimintaa sekä kouluttaa uusia Vetureita eli kokemusasiantuntijoita. Varsinais-Suomen hyvinvointialueella lastensuojelun jälkihuollon sosiaaliohjaajana työskentelevä Simo on päässyt kurkistamaan Veturointi-toimintaan ohjausryhmässä, jossa hän on toiminut asiantuntijana vuodesta 2017. Tällä hetkellä yhteistyössä työstetään työnhakuaiheisia videoita, joiden tavoitteena on tehdä jälkihuoltoa nuorille lähestyttävämmäksi. Veturit ovat olleet käsikirjoittamassa videoita, ja he näyttelevät videoilla Simon ja Miikan lisäksi.

- Toiveena on, että nuoret saisivat oikeasti hyödyllisiä vinkkejä työnhakuun ja esimerkiksi siihen, miten työhaastattelussa kannattaa tai ei kannata toimia, Miika kertoo.

Veturit ovat olleet mukana jälkihuollon esittelytilaisuuksissa lastenkodeissa. Tulevaisuuden tavoitteena on, että kokemusasiantuntijat tulisivat mukaan myös sijais- ja jälkihuollon nivelvaiheeseen.

- Olemme suunnitelleet, että Veturit tulisivat mukaan esimerkiksi jälkihuollon esittely- tai siirtopalaveriin tai molempiin. Käytännön tasolla on vielä kysymysmerkki, miten tämä muotoutuu, Simo kertoo.

## Kokemusasiantuntijuuden monet hyödyt

Simo on työskennellyt Veturien kanssa kolleganomaisesti. Ajatukset kokemusasiantuntijoiden hyödyistä asiakastyössä perustuvat siis enemmänkin fiilikseen.

- Luulen, että kokemusääni tuo erilaisen näkökulman asiakastyöhön, koska lähestymistapa on erilainen kuin kaltaisellani kouluttautuneella ammattilaisella. Pitkälti se varmasti liittyy luottamuksen rakentamiseen, Simo pohtii.

Miika työskentelee tiiviisti kokemusaiheiden parissa. Kokemusäänen tulisi Miikan mielestä kuulua enemmän, sillä kokemusasiantuntijoilla on tieto siitä, miten asiat toimivat tai eivät toimi.

- Kun lapsi tai nuori on tulossa palveluihin tai tarvitsee palveluita, olisi hienoa, jos heti alussa olisi ”tulkki” selventämässä asioita, ja toisaalta tuomassa vertaisnäkökulmaa. Tiedostan, että tämä on ideaalitila, eikä aina käytännössä mahdollista. Mutta sitä kohti tulisi mennä – se olisi laadun tae, että palvelut räätälöitäisiin palvelunkäyttäjien tarpeiden mukaan, Miika toteaa.

Ammattilaisen näkökulmasta voi olla haastavaa tasapainotella resurssien ja uusien toimintatapojen välillä. Asiakasääni tunnistetaan, mutta kapuloita tulee rattaisiin monestakin näkökulmasta.

- Ammattilaisen työtä voi kuormittaa kiire, alituinen muutoksessa työskenteleminen, suuri vaihtuvuus ja se, että työaika ei meinaa riittää työn tekemiseen. Tällöin kehittämistyö jää toisarvoiseksi, vaikka se varmasti antaisikin enemmän mitä ottaisi, jos siihen prosessiin olisi mahdollista heittäytyä, Simo pohtii.

- Nämä realiteetit ovat ymmärrettäviä. Ennen kaikkea kuitenkin kokemusasiantuntija toisi apukäsiä asiakkaan auttamiseen ja myös ammattilainen saisi syvyyttä omaan työskentelyyn, Miika toteaa.

## Kohti ideaalia – kokemusääni tiukemmin rakenteisiin

Mutta mikä olisi ihannetilanne? Kokemusäänen kuulumisessa eri palveluissa on vielä parantamisen varaa.

- Ideaalia olisi, että kokemusasiantuntijat toimisivat mutkattomasti ammattilaisten työpareina. Kun asiakas saa paperin käteen ja asioita selvitellään, voisi siinä vaiheessa paperilla olla rasti ruutuun -kohta, jossa voisi ilmaista heti, että haluaa kokemusasiantuntijan tukea, Miika kuvailee.

- Tämäntyyppisessä ratkaisussa olisi selkeä rakenne: mitä käytännössä tapahtuu ja missä järjestyksessä. Tällöin kokemusasiantuntijuuden hyödyntäminen voisi olla selkeämpää, Simo toteaa.

Miika nostaa esiin, että Veturoinnin niin kuin monen muunkin järjestön kokemusasiantuntijat ovat koulutettuja kokemusäänen esiin tuojia, joilla on kokemuksesta syntynyt asiantuntijuus.

- He ovat käyneet asiaa läpi ja pystyvät auttamaan monessa. Ajattelen, että vaatii hieman kokeilemista ja ehkä pientä heittäytymistäkin kokeilla uusia tapoja esimerkiksi asiakastyössä, mutta se voi kantaa pitkälle, Miika toteaa.

## Kokemusosaamista lastensuojelun kehittämiseen

Kokemustoimijat ovat hyvinvointialueen ammattilaisten työtä helpottava lisäresurssi ja merkittävä voimavara lastensuojelun kehittämisessä. VSLJ:n tavoitteena on, että kokemus- ja asiakasääntä hyödynnettäisiin entistä enemmän alueen palveluiden kehittämisessä ja ihmisten tukemisessa.

Lue lisää Varsinais-Suomen Lastensuojelujärjestöjen kokemustoiminnasta täältä.

Lue lisää Auta Lasta ry:n Veturointi-toiminnasta täältä.

## Lisätietoja kampanjasta

Lue lisää Koettu auttaa -kampanjasta täältä.

Ainoliina Leskelä / viestintäassistentti, Varsinais-Suomen Lastensuojelujärjestöt

ainoliina.leskela@vslj.fi

Jaa artikkeli: