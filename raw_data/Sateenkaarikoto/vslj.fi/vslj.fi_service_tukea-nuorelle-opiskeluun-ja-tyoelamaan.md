https://vslj.fi/service/tukea-nuorelle-opiskeluun-ja-tyoelamaan/

Oma Koutsin vapaaehtoiset auttavat 17-29-vuotiaita nuoria aikuisia työelämä- ja opiskeluasioissa

Kasvotusten tapahtuvaa koutsausta tarjoamme Turussa ja lähiseudulla. Muualle Varsinais-Suomen maakuntaan voimme tarjota etäkoutsausta tiettyihin erityisesti opiskeluun liittyviin teemoihin.

Jokaisen nuoren kanssa asetetaan henkilökohtaiset tavoitteet, joiden saavuttamisessa vapaaehtoinen koutsi auttaa harjoitellen työelämässä tarvittavia taitoja, nostaen esiin nuoren osaamista sekä vahvistaen luottamusta tulevaisuuteen. Tuki on konkreettista yhdessä tekemistä ja uusien asioiden oppimista, luotettavan aikuisen tukea, tsemppausta ja uskoa nuoren osaamiseen.

Koutsin kanssa löydetään unelmat ja hyvän arjen ainekset

Tavoitteena koutsauksessa voi olla esimerkiksi valmistuminen, ensimmäisen työpaikan löytäminen, uuden opiskelulinjan aloittaminen tai siirtyminen sairauslomalta työtoimintaan. Käytännössä koutsaus voi olla sitä, että tehdään yhdessä työhakemuksia, harjoitellaan työhaastattelua varten, etsitään opiskeluvaihtoehtoja, käydään tutustumassa palveluihin, soitellaan työpäivän jälkeen ja jutellaan fiiliksistä, opetellaan tekemään läksyjä, mietitään miten pääsisi ajoissa aamulla kouluun tai harjoitellaan sosiaalisia taitoja käymällä vaikkapa kahvilla tai tutustumassa erilaisiin harrastuksiin.

Koutsin kanssa tavataan noin kerran viikossa ja ollaan lisäksi säännöllisesti yhteyksissä puhelimitse tai whatsappilla. Koutsaus kestää tavoitteista riippuen 3-18 kuukautta.

Meille tärkeitä arvoja ovat vapaaehtoisuus, yksilöllisyys, konkreettisuus ja luotettavuus. Toiminta on aidosti vapaaehtoista, joten odotamme sekä vapaaehtoiselta että nuorelta halua sitoutua suhteeseen. Haluamme auttaa nuoria löytämään omat unelmansa ja hyvän arjen ainekset. Uskomme etenemiseen pienin askelin, jolloin onnistumisia voi nähdä ja juhlia pitkin matkaa. Toiminta on ammatillisesti ohjattua, vapaaehtoiset valitaan ja koulutetaan huolellisesti ja jokaista koutsisuhdetta seurataan säännöllisesti.

Vapaaehtoisten koutsausta nuorille aikuisille opiskelu- ja työelämätaitoihintyöelämätaidot,tukea opiskeluun