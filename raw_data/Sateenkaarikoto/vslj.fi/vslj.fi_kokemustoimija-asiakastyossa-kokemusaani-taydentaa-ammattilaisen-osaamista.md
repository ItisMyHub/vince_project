https://vslj.fi/kokemustoimija-asiakastyossa-kokemusaani-taydentaa-ammattilaisen-osaamista/

Uutiset, Blogi  ·  8.4.2025

# Kokemustoimija asiakastyössä – kokemusääni täydentää ammattilaisen osaamista

Kokemusosaaminen täydentää ammatillista ja tutkittua tietoa, ja sen avulla voidaan vahvistaa asiakkaan sitoutumista palveluun, tukea ammattilaisen osaamista ja kehittää palveluita. Puhuttiin sitten vertaisesta, kokemustoimijasta, -asiantuntijasta tai -kumppanista, viestimme on sama. Tätä potentiaalia tulisi hyödyntää nykyistä enemmän. Varsinais-Suomen Lastensuojelujärjestöt ry:n (VSLJ) Koettu auttaa -kampanja tuo esiin alueen lastensuojelujärjestöjen kokemustoimijoiden äänen.

Kokemustoimijan ja ammattilaisen välisessä työparityöskentelyssä eri näkökulmat täydentävät toisiaan. Yhteistyön avulla voidaan parantaa asiakkaan sitoutumista ja luottamusta palveluun. Kokemustoimija Saara sekä etsivä ja matalankynnyksen työntekijä Tuuli tutustuivat Turun ensi- ja turvakodin kokemustoimijakoulutuksessa, jossa Tuuli toimi kouluttajana ja Saara koulutettavana kokemustoimijana. Koulutuksen jälkeen Tuuli ja Saara ovat kokeilleet käytännössä, miten kokemustoimijan ja ammattilaisen yhteistyö voi parhaimmillaan toimia.

## Kokemukset voimavaraksi

Saara valmistui kokemustoimijaksi Turun ensi- ja turvakodilta vuoden 2024 lopussa. Henkistä väkivaltaa kokenut Saara hakeutui koulutukseen Lähisuhdeväkivaltatyö Pilarin asiakkuuden myötä, koska hän halusi kääntää kokemuksensa voimavaraksi.

- Kokemustoimijakoulutus oli tätä ajatellen erinomainen ratkaisu. Koen tärkeäksi, että koulutuksen myötä voin auttaa muita samojen ongelmien kanssa painivia, Saara kertoo.

Turun ensi- ja turvakodin vertais- ja kokemustoimijakoulutus antaa tarvittavat valmiudet vertais- tai kokemustoimijana toimimiseen. Tuuli työskentelee yhdistyksessä etsivä ja matalankynnyksen työntekijänä sekä vertais- ja kokemustoimijakouluttajana. Työssään hän kohtaa odottavia ja pikkulapsiperheitä, joilla on eritasoisia haasteita päihdeongelmien kanssa.

- Kohtaamillani perheillä on usein hyvin moninaisia haasteita. Työskentelen ensisijaisesti päihdeongelmien parissa, mutta asiakkaalla voi olla kokemusta esimerkiksi lähisuhdeväkivallasta. Esimerkiksi tällaisessa tilanteessa kokemustoimijan tuki voi tulla tarpeeseen ammattilaisenkin näkökulmasta, Tuuli kertoo.

## Työparityöskentelystä uutta näkökulmaa – kokemustoimija voi täydentää muuten piiloon jääviä kohtia

Tuuli ja Saara ovat työskennelleet työpareina asiakastapaamisella. Tuulin asiakas oli kokenut lähisuhdeväkivaltaa, minkä vuoksi Tuuli koki kokemustoimijan tuen tarpeelliseksi.

- Tuli tunne, että tukeni ja sanani eivät riitä. Halusin, että asiakas kuulisi myös kokemusäänen. Tapaamisella kävimme asiakkaan tilannetta läpi – Saara kertoi omaa tarinaansa ja millä tavoin on päässyt eteenpäin. Asiakas ymmärsi, ettei hän ole yksin, ja että henkinen väkivalta on yhtä vakavaa kuin fyysinenkin, Tuuli kuvailee.

Kokemusosaaminen täydentää ammattiosaamista. Tuuli oli kertonut asiakkaalle, mistä voi hakea apua, mutta hänellä ei ollut sanoja kuvata sitä, mitä käytännössä tapahtuu esimerkiksi Pilarissa tai lastenvalvojalla. Saara täydensi Tuulin kertomaa, ja asiakaskin kysyi henkilökohtaisesti, miten asiat menivät Saaran kohdalla.

- Ajattelen, että kokemustoimijan rooli on tärkeä erityisesti rohkaisemisessa. Aina tarvitaan melko vahvakin sysäys siihen, miten normista ja arjesta pääsee eteenpäin. Koen, että tapaamisessa sain tuotua esiin tätä näkökulmaa asiakkaalle, Saara kertoo.

Työparityöskentely oli kaikin puolin onnistunutta, ja asiakkaalle pystyttiin tarjoamaan laadukasta palvelua.

- Asiakkaan näkökulmasta ammattilaisella ei välttämättä ole kosketuspintaa aiheeseen. Kun ulkopuolinen kertoo, miten asiasta voi selviytyä, tilanne on heti eri, Saara pohtii.

- En työskentele lähisuhdeväkivalta-aiheiden parissa päivittäin. Siispä me molemmat – asiakas sekä minä – saimme Saaran kautta kokemustietoa, joka on merkittävää, Tuuli kertoo.

## Kokemustoimijoiden hyödyntämätön potentiaali

Yhdistyksen vertais- ja kokemustoimijakouluttajana Tuuli on päässyt näkemään kokemustoimijoiden potentiaalin.

- Kokemustoimijoilla on taustalla erilaisia haasteita, ja tätä asiantuntijuutta pystymme järjestössä hyödyntämään asiakastyössä. Kokemustoimijoilla on valtava tietotaito, joka tarjoaa eväitä myös palveluiden kehittämiseen, Tuuli kuvailee.

Kokemustoimijoiden potentiaalia ei vielä kokonaisvaltaisesti tunnisteta. Saaran kokemus on, että erityisesti julkisen puolen ammattilaisten keskuudessa kokemusosaamista voitaisiin hyödyntää enemmän.

- Meillekin olisi monen tahon kuulunut tarjota apua paljon aiemmin. Siksi minulla on paloa päästä puhumaan eri ammattilaisille – oli kyse sitten neuvolan, kouluterveydenhuollon, sairaanhoidon tai lääketieteen ammattilaisista. Kokemustoimijana pystyn näyttämään niitä asioita, missä olisi parannettavaa tai mitä voisi tehdä toisin, Saara kuvailee.

Ammattilaiset katsovat tilanteita usein tietystä näkökulmasta. Saaran toiveena on, että hän pääsisi puhumaan ammattilaisille ja jakamaan tietoa lähisuhdeväkivallasta, jotta asian puheeksi ottaminen olisi ammattilaisille helpompaa.

- Tuntuu, että puuttumiseen ei ammattilaisilla ole aina työkaluja ja tilanteisiin ei osata reagoida parhaalla tavalla. Se, että kertoisin tarinaani, voisi auttaa ammattilaisia reagoimaan tilanteisiin, Saara pohtii.

## Kokemusosaaminen ammattilaisen työn tukena

Kokemustoimijat omalla asiantuntijuusalueellaan helpottavat ammattilaisten työtä ja auttavat kehittämään palveluita paremmiksi. VSLJ:n tavoitteena on, että kokemus- ja asiakasääntä hyödynnettäisiin entistä enemmän alueen palveluiden kehittämisessä ja ihmisten tukemisessa.

Lue lisää Varsinais-Suomen Lastensuojelujärjestöjen kokemustoiminnasta täältä.

Lue lisää Turun ensi- ja turvakodin vertais- ja kokemustoiminnasta täältä.

## Lisätietoja kampanjasta

Lue lisää Koettu auttaa -kampanjasta täältä.

Ainoliina Leskelä, viestintäassistentti, VSLJ ry

ainoliina.leskela@vslj.fi

Jaa artikkeli: