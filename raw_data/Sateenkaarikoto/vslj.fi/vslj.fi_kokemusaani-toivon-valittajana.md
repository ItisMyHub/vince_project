https://vslj.fi/kokemusaani-toivon-valittajana/

Uutiset, Blogi  ·  2.5.2025

# Kokemusääni toivon välittäjänä

Kokemusosaaminen täydentää ammatillista ja tutkittua tietoa, ja sen avulla voidaan vahvistaa asiakkaan sitoutumista palveluun, tukea ammattilaisen osaamista ja kehittää palveluita. Puhuttiin sitten vertaisesta, kokemustoimijasta, -asiantuntijasta tai -kumppanista, viestimme on sama. Tätä potentiaalia tulisi hyödyntää nykyistä enemmän. Varsinais-Suomen Lastensuojelujärjestöt ry:n (VSLJ) Koettu auttaa -kampanja tuo esiin alueen lastensuojelujärjestöjen kokemustoimijoiden äänen.

Kokemustoimija voi rakentaa luottamusta asiakkaan ja ammattilaisen välille ja sitouttaa asiakasta palveluihin. Kokemuskumppani Olga toivoo pääsevänsä jakamaan toivon ja vertaisuuden viestiä eteenpäin samaa kokeneille, jotta he eivät kokisi jäävänsä yksin.

## Toivoa paremmasta

Olga on toiminut vuosia kokemusasiantuntijana ja kokemuskumppanina. Kokemuskumppanit ovat Perhekuntoutuskeskus Lausteen Asiakkaasta kumppaniksi -hankkeen koulutettuja kokemusasiantuntijoita, joilla on henkilökohtaista kokemusta lastensuojelusta asiakasvanhempana. Kokemuskumppanina Olga näkee toivon ylläpitämisen erityisen tärkeänä.

- Olen toipuva päihdeongelmainen, ja kun lapseni sijoitettiin retkahduksen takia, minulle sanottiin, että anna kaksi vuotta puhtaita seuloja, niin mietitään palauttamista. Se tuntui mahdottomalta. Siinä meni kaikki toivo edes yrittää ja se johti päihdeongelman pahenemiseen ja siihen, että asiassa ei edistytty moneen vuoteen, Olga kertoo.

Vaikeassa elämäntilanteessa Olga koki jääneensä yksin, ja kokemustoimijan tuki olisi tullut tarpeeseen. Toivon ylläpitäminen olisi voinut ohjata asiat eri suuntaan, ja siksi Olga haluaa viedä tätä viestiä itse eteenpäin.

- Olisin hyötynyt siitä, jos olisi ollut joku saman kokenut vanhempi, jolle olisi kehdannut matalalla kynnyksellä puhua asiasta. Jos toinen vanhempi olisi kertonut, että on mahdollista säilyttää suhde ja vanhemmuus lapseen, vaikka lapsi olisikin sijaisperheessä, olisin saattanut suhtautua jo tuolloin eri tavalla asioihin, Olga pohtii.

## Puolueeton tulkki asiakkaan ja ammattilaisen välillä

Olga näkee kokemustoimijan ja ammattilaisen avun toisiaan täydentävinä. Asiakas ja ammattilainen tulevat usein erilaisista maailmoista, mikä voi selittää väärinymmärryksiä. Tällöin kokemustoimija voi toimia osapuolten välisenä tulkkina.

- Monesti asiakas ja työntekijä puhuvat eri kieltä. En hetkeäkään ajattele, että sosiaalityöntekijä, joka peräänkuulutti kaksi vuotta puhtaita seuloja, mietti, että ”annetaan nyt vanhemmalle niin vaikea tavoite, että hän ei voi suoriutua siitä”. Joku saattaisi kuitenkin nähdä asian niin. Tällaisessa kohdassa kokemustoimija voisi tulla väliin puolueettomana osapuolena.

Olgan kokemusten mukaan kokemustoimijoihin kohdistuu välillä vääriä oletuksia esimerkiksi siitä, että kokemustoimija jollakin tavalla ”liittoutuisi” asiakkaan kanssa.

- Edellytys esimerkiksi kokemuskumppanikoulutukseen pääsemiseen on se, että omasta prosessista on riittävästi aikaa ja sitä on käsitelty. Ei tätä pystyisi tekemään, jos oma prosessi olisi vielä tulehtunut.

Yhteinen tavoite ammattilaisilla ja kokemustoimijoilla on se, että asiakas voisi mahdollisimman hyvin. Tavat ja lähtökohdat ovat erilaisia – ammattitieto tukee kokemuspohjaista tietoa ja toisinpäin. Olga haluaa välittää muille vanhemmille viestiä siitä, että elämä ei pääty lapsen sijoitukseen.

- Haluan auttaa muita samaa kokeneita, jotta heidän polkunsa voisi olla helpompi. Ennen kaikkea haluan välittää viestiä toivosta, sillä sen ylläpitäminen on vanhemman ja perheen hyvinvoinnin kannalta ehdottoman tärkeää, Olga kiteyttää.

## Lastensuojelujärjestöjen kokemusääni kuuluviin

Lastensuojelujärjestöjen kokemustoiminta on asiantuntijuutta erityisesti palvelujärjestelmästä, ja kokemusosaaminen tuo ammattilaisten työhön ja palveluiden kehittämiseen merkittävän resurssin. VSLJ:n tavoitteena on, että kokemus- ja asiakasääntä hyödynnettäisiin entistä enemmän alueen palveluiden kehittämisessä ja ihmisten tukemisessa.

Lue lisää Varsinais-Suomen Lastensuojelujärjestöjen kokemustoiminnasta täältä.

Lue lisää Perhekuntoutuskeskus Lausteen kokemuskumppaneista täältä.

## Lisätietoja kampanjasta

Lue lisää Koettu auttaa -kampanjasta täältä.

Ainoliina Leskelä / viestintäassistentti, Varsinais-Suomen Lastensuojelujärjestöt

ainoliina.leskela@vslj.fi

Jaa artikkeli: