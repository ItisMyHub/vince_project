https://vslj.fi/aima-ryn-tilauskoulutukset/

Uutiset  ·  27.5.2024

# Äimä ry:n maksuttomat tilauskoulutukset perinataalipsykiatrian sairauksista

Äidit irti synnytysmasennuksesta Äimä ry on vertaistukijärjestö, joka tarjoaa tukea ja neuvontaa raskauden aikaisesta tai synnytyksen jälkeisestä masennuksesta sekä vauva-ajan psykoosista kärsiville äideille.

Sote-alan ammattilaiset, vapaaehtoistyöntekijät ja oppilaitokset voivat tilata Äimältä maksuttomia koulutuksia perinataalipsykiatrian sairauksista ja niiden puheeksi ottamisesta äitien ja perheiden kanssa.

Keskimäärin 10-15 prosenttia äideistä sairastuu synnytyksen jälkeiseen masennukseen, mutta vain noin joka kymmenes saa asianmukaista hoitoa. Toisinaan synnytysmasennusta ei tunnisteta tai sairastuneet äidit eivät kykene hakemaan tai osaa hakea apua. Varhainen ja riittävä tuki on kuitenkin toipumisen kannalta ensiarvoisen tärkeää, sillä masennus koskettaa koko perhettä ja voi hoitamattomana aiheuttaa pitkäaikaisiakin ongelmia. Jos sairastunut äiti saa apua varhain, voi masennuksesta toipua varsin nopeasti tai se voidaan jopa kokonaan estää. Jotta tämä mahdollistuisi, on tärkeää, että masennus tunnistetaan.

Äidille apua -koulutuksen kesto on kaksi tuntia ja se toteutetaan pääosin etänä. Kouluttajana toimii Äimän koulutus- ja viestintäkoordinaattori Inka Kansi.

Ota yhteyttä ja varaa koulutus!

inka.kansi@aima.fi

puh. 050 543 7798

Jaa artikkeli: