https://vslj.fi/materiaalia-harrastamisesta-perheille-ohjaajille-ja-jarjestajille/

Uutiset  ·  12.12.2024

# Osallisuuden rakentamista harrastustoiminnalla – materiaalia harrastamisesta perheille, ohjaajille ja järjestäjille

Sateenkaari Koto ry:n Sä Osaat -hanke toimi kolmen vuoden ajan Itä-Turun kielellisesti, kulttuurillisesti ja katsomuksellisesti moninaisilla alueilla. Hankkeen tavoitteena oli tukea erityisesti alueiden 5–10-vuotiaiden lasten ja perheiden osallistumismahdollisuuksia lähialueiden liikuntaan, taiteeseen ja hyvinvointiin liittyviin harrastetoimintoihin sekä mahdollistaa lasten, nuorten ja perheiden osallisuuden kokemusten syntymistä.

Hankkeen aikana tehtyjä havaintoja, syntyneitä oivalluksia ja kerättyjä kokemuksia on julkaistu aiemmin syksyllä kahtena kokonaisuutena, jotka on suunnattu sekä perheille että ohjaajille. Perheille suunnatuissa videossa ja oppaassa käsitellään harrastamisen merkitystä, sen hyvinvointivaikutuksia, erilaisia harrastamisen muotoja ja saatavilla olevaa tukea. Ohjaajille suunnatuissa materiaaleissa puolestaan vastataan muun muassa kysymyksiin: Mitä on osallisuus harrastusryhmässä? Mitä asioita on hyvä huomioida monikielisen harrastusryhmän ohjaamisessa?

## Saavutettavuus osallisuuden edellytyksenä

Nyt viimeisimpänä julkaistussa asiantuntijoille, harrastusten järjestäjille ja päättäjille suunnatussa julkaisussa käsitellään osallisuuden edellytyksiä. Hankkeen aikana tehdyn havainnointityön lisäksi aineistona on käytetty harrastusryhmien ohjaajien kanssa tehtyjä haastatteluja. Tarkastelussa on erityisesti kielellinen, kulttuurillinen sekä katsomuksellinen saavutettavuus sekä se mitä ne tarkoittavat harrastamisen yhteydessä.

"Ihan jo niinku lähtien siitä että tietää että minkälaisii esimerkiks, että jos tulee vahvoista uskonnollisista taustoista, niin ei oo hämmästyny siitä että.. joku ei saa käydä uimas ollenkaa tai uidaan vaatteet päällä tai.. kaikki ruokajutut.. että ei niit enää.. niinku häkelly, että selvittää vaan miten, mistä se tulee." – ohjaaja

Saavutettavuuden käsitteiden määrittelyn lisäksi tarkastellaan ilmiötä muutaman tarkemman konkreettisen teeman kautta. Ensiksi käsittelyssä on harrastusten fyysinen ja sosiaalinen läheisyys, ja se, millaisia merkityksiä harrastuksen maantieteellisellä sijainnilla tai ohjaajalla henkilönä on harrastuksen saavutettavuuteen. Toiseksi käsitellään tiedon tavoittavuuteen liittyviä seikkoja, esimerkiksi sitä, mistä tietoa tarvitaan ja miten se olisi mahdollisimman tavoittavaa. Julkaisuun on kerätty useita konkreettisia esimerkkejä ja huomioitavia seikkoja saavutettavuuden parantamiseksi.

## Moninaisen harrastamisen ajankohtaisuus – tavoitteena löytää jokaiselle jotakin

Matalan kynnyksen harrastaminen on ajankohtainen aihe niin kansallisella tasolla kuin kaupunkitasolla. Kansallisella tasolla Harrastamisen Suomen malli on vakiinnutettu kirjauksella Nuorisolakiin. Kaupunkitasolla esimerkiksi Turun kaupunki ottaa vuoden 2025 alussa käyttöön Boostii-edun; kaikille 7–19-vuotiaille suunnatun rahallisen tuen seurassa tapahtuva ohjatun liikunnan harrastamiseen. Matalan kynnyksen harrastamisen kohdalla on kuitenkin tärkeää muistaa moninaisen harrastajaryhmän tarve moninaisille harrastuksille. Tämä vaatii organisoivien ja harrastuksia järjestävien tahojen avointa keskustelua siitä, mitkä ovat harrastamisen tavoitteet erilaisissa ryhmissä ja toiminnoissa.

"Täytyy erottaa nyt sit harrastus [kilpaurheilusta], eli että kaikki sais harrastaa, ja mun mielestä ei siellä tarttis tuloksia välttämättä kerätä ollenkaan. -- Mä oon ehdottomasti sitä mieltä, että tääl [kaupungissa] pitäisi [tiettyjen seurojen] profiloitua pelkästään kilpajoukkueiksi. Ne ottaa vaan sen yhden, kaks joukkueellista per ikäryhmä ja sen jälkeen tuli seuraavia seuroja, [jotka] olis niinku haasteryhmä niille ja sitten tulis selkeesti harrasteprofiloituneita [seuroja]. Kun nyt kaikki taistelee näistä [samoista pelaajista]" – ohjaaja

Lue lisää ja tutustu kaikkiin materiaaleihin Sä Osaat -hankkeen verkkosivuilla.

## Lisätiedot

Jaa artikkeli: