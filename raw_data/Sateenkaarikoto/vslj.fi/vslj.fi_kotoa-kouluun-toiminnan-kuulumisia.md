https://vslj.fi/kotoa-kouluun-toiminnan-kuulumisia/

Uutiset, Blogi  ·  7.5.2024

# Kotoa kouluun -toiminnan kuulumisia

Kouluvuodesta 2023–2024 on vain vaivaiset pari viikkoa jäljellä, joten nyt on hyvä hetki katsoa peruutuspeiliin ja jakaa teille tärkeimmät luvut ja onnistumiset Kotoa kouluun -toiminnan osalta.

Syyslukukauden alkaessa, toiminnassa oli jo tusinan verran asiakaslapsia, joiden kanssa työskentely aloitettiin heti kouluvuoden alussa tai joidenkin kohdalla jopa muutamia päiviä ennen virallista koulunaloituspäivää. Yhden lapsen kanssa kävimme esim. etsimässä koulun pihalta ”turvakiven”.  Ajatuksena oli, että tarvittaessa lapsi voisi tullessa kouluun tai kesken koulupäivän mennä kertomaan kivelle asioita, jotka koulussa jännittää tai harmittaa.

Lapsia oli lukuvuoden aikana 24:stä eri koulusta ja kaikilta luokka-asteilta, painottuen kuitenkin 5. ja 6. luokkalaisiin. Mainittava on, että ykkösluokkalaisiakin asiakkaita oli suht runsaasti eli 13 % kaikista asiakkaista. Asiakkuuksia on vuoden mittaan alkanut ja loppunut, mutta kaiken kaikkiaan olemme työskennelleet elokuun ja toukokuun välillä 61 eri lapsen ja hänen perheensä kanssa. Tätä kirjoittaessa asiakkaita on 40. Osa näistä asiakkuuksista tulee päättymään oppilaiden siirtyessä yläkouluun, mutta monen kanssa tulemme jatkamaan heti uuden lukuvuoden alkaessa.

Lokakuussa käynnistyi Varhan kanssa yhteistyössä Cool Kids -ryhmä, johon osallistui 5 vanhempaa ja 4 lasta. Kokemukset ensimmäisestä ryhmästä olivat erittäin positiiviset ja näin ollen maaliskuussa 2024 alkoi uusi 4 vanhemman ja 4 lapsen Cool Kids -ryhmä (jälleen yhteistyössä Varhan kanssa).

Moniammatillisen yhteistyön voimaa olemme saaneet kokea useampaan kertaan kuluneen kouluvuoden aikana. Koulunkäynnin haasteiden kanssa painivilla lapsilla on usein laajat verkostot ympärillään ja olemmekin osallistuneet 156 eri verkostopalaveriin tämän lukuvuoden aikana. Tämän lisäksi tapasimme perheitä eri kokoonpanoissa keskimäärin 4–5 kertaa työskentelyn aikana, niin kotona kuin Perhetalo Heidekenillä. Kaiken kaikkiaan tapaamisia oli yli 200, kestoltaan yleensä 1.5–2 h. Lisäksi olemme pitäneet tiiviisti yhteyttä niin perheisiin kuin ammattilaisiin (runsaat 350 kirjattua puhelua ja/tai viestiä).

Loppukeväästä olemme lähteneet tiivistämään yhteistyötä ja lisäämään ymmärrystä kouluakäymättömyydestä käsitteenä. Olemme mm. olleet vierailulla koulupsykologien ja -kuraattoreiden palavereissa, Turun perusopetuksen rehtoreiden kehittämispäivässä ja verkostoituneet varhaiskasvatuksen erityisopettajien kanssa. Meidän kaikkien ammattilaisten yhteinen ajatus onkin, että varhainen tuki ja yhteen hiileen puhaltaminen on kustannustehokasta ja vaikuttavaa. Tätä ajatusta kannatellen lähdemmekin kohti kesää ja tulevaa kouluvuotta 2024–2025.

Rentouttavaa kesää toivottaen,

Monica ja Minna, Kotoa kouluun – toiminnan perhevalmentajat

Jaa artikkeli: