https://www.vsfinfami.fi/ajankohtaista/nuoret-huolenkantajat/

# Nuoret huolenkantajat

tammi 13, 2025 | Yleinen

Nuoret huolenkantajat

Olin toista päivää töissä ja pääsin heti esittelemään uutta työnantajaani opiskelijatapahtumassa. Kollegan tuella kaikki sujui hienosti, ja iltapäivän aikana saimme kymmeniä nuoria pysähtymään messupisteellemme. Varsinais-Suomen mielenterveysomaiset FinFami ry osallistui myös syksyllä 2024 opiskelijatapahtumiin nostamaan esiin läheisteemaa, sillä huoli nuorista, joiden lähipiirissä on mielenterveyden tai päihteiden käytön haasteita, on suuri.

Mielenterveyden haasteet koskettavat yhä useampia meistä. Moni tuntee jonkun, jolla on mielenterveys- tai päihdehaasteita, ja näiden ongelmien tiedetään siirtyvän sukupolvelta toiselle. On tärkeää muistaa, että läheisen psyykkinen sairastuminen tai päihteiden väärinkäyttö vaikuttaa aina myös hänen lähipiiriinsä. Huoli itselle tärkeästä ihmisestä herättää paljon ajatuksia ja voi huomaamatta heijastua omaan jaksamiseen ja hyvinvointiin.

Pyysimme opiskelijoita täyttämään lyhyen kyselyn, jossa kartoitettiin heidän näkemyksiään aiheesta. Syksyn 2024 aikana saimme yli 600 vastausta. Kyselyn tulokset olivat seuraavia:

Rajojen asettaminen on erityisen haastavaa nuorille, jotka vasta hahmottelevat itsenäisyyttään ja määrittelevät omia rajojaan. Positiivinen havainto kyselyssä oli kuitenkin se, että vain 15 % vastaajista koki jäävänsä yksin huoliensa kanssa.

Varsinais-Suomen FinFami ry:n Kysy nuorelta -hankkeen (2019–2021) jälkeen nuorille mielenterveys- ja päihdeläheisille suunnattua toimintaa on jatkettu valtakunnallisella Huolenkantajat-toiminnalla. Tämä on nyt osa yhdistyksen pysyvää toimintaa. Vuonna 2024 nuorille on tarjottu maksutonta vertaistukea Discord-serverillä sekä mahdollisuus yksilölliseen etäkeskustelutukeen ammattilaisen kanssa.

Tehtävämme on kysyä nuorilta yhä uudelleen, mitä heille kuuluu. Autamme heitä tunnistamaan oman roolinsa itsenäisinä tuen tarvitsijoina ja kannustamme osallistumaan vertaistukiryhmiin. Kyselymme oli anonyymi, mutta halutessaan vastaajat saivat jättää yhteydenottopyynnön työntekijöillemme. Lisää tietoa 16–29-vuotiaille mielenterveys- ja päihdeläheisille suunnatusta Huolenkantajat-toiminnasta löydät esimerkiksi täältä.

Outi Norema
Yhdistyksen tuore työntekijä

##### Outi Norema

Hanketyöntekijä

Pelihaitat hallintaan -hanke

044 793 0582
[email protected]

### Sinua saattaa myös kiinnostaa

Muita artikkeleita
Huolenkantaja-toiminta