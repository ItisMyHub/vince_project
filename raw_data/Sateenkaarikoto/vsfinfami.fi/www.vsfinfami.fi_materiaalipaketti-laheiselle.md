https://www.vsfinfami.fi/materiaalipaketti-laheiselle/

# Materiaalipaketti läheiselle

Tälle sivulle on koottu materiaalia, jota annamme läheiselle keskustelutuen tapaamisessa. Keskustelutukemme on tarkoitettu kaikille, joiden omaan jaksamiseen vaikuttavat toisen henkilön mielenterveys- tai päihdehaasteet. Materiaali sisältää tietoa keskustelutuen toimintaperiaatteista ja läheisen prosessista sekä oppaita läheiselle eri tilanteisiin.

### V-S FinFamin Keskustelutuen toimintaperiaatteet

Keskustelutuen tavoitteena on tukea mielenterveys- ja päihdeläheisten hyvinvointia ja omaa jaksamista. Keskustelutuki perustuu myötätuntoiseen kohtaamiseen ja voimavarojen vahvistamiseen.

V-S FinFamissa keskustelutukea tarjoavat ammattilaiset. Halutessaan asiakas saa mukaan keskusteluihin myös vertaisen, joka on yhdistyksen kouluttama vapaaehtoinen.

Keskustelutuki on luottamuksellista ja maksutonta. V-S FinFamin työntekijät ja vapaaehtoiset ovat vaitiolovelvollisia. Asiakas voi ottaa yhteyttä ja asioida myös nimettömästi.

Tapaamiset kestävät noin tunnin, ja tapaamisia voidaan järjestää enintään viisi kertaa. Keskustelutukeen voi osallistua yksin tai yhdessä muiden läheisten kanssa.

Asiakkaiden henkilötietoja ei kerätä. Toiminnan rahoittajalle tilastoidaan taustatiedot, ja tapaamisista kerätään palaute. Palaute on meille tärkeää toiminnan kehittämiseksi ja rahoituksen turvaamiseksi.

### Läheisen prosessi

Läheisen prosessi on kuvaus siitä, millaisia kokemuksia ja tunteita läheinen saattaa käydä läpi läheisensä sairastaessa. Kuten sairastunut myös hänestä huolta kantava läheinen käy läpi omaa toipumisprosessiaan. Läheisen prosessin vaiheet voivat toistua eri järjestyksessä ja eri henkilöillä eri tavoin. Sairastuneen oireiden paheneminen voi aloittaa läheisen kohdalla prosessin uudelleen. Kuitenkin, jos sairaus kroonistuu, läheisen läpikäymät prosessin vaiheet nopeutuvat ja tilanteista voidaan toipua nopeammin.

1. Hälytysvaihe
Hälytysvaiheessa sairaus on akuutissa vaiheessa, henkilö on juuri sairastunut tai hänen sairaudessaan on haastavampi vaihe, esim. psykoosi. Tällöin sairastuneen läheinen saattaa käydä läpi tunteiden kaaosta. Tunteisiin voi kuulua häpeää, syyllisyyttä ja vihaakin. Hälytysvaiheessa yleistä on, että läheinen pystyy harvoin vielä käsittelemään omia tunteitaan vaan joutuu työntämään ne sivuun ja keskittymään sairastuneen kokemukseen ja tilanteeseen. Usein tunteiden etualalla voi olla katkeruus tai kriittisyys joko yleisesti elämää kohtaan tai esim. hoitotahoa kohtaan. Tässä prosessin vaiheessa läheinen ei välttämättä pysty vastaanottamaan tai käsittelemään saamaansa tietoa. Esim. ammattihenkilökunnan antamat ohjeet eivät jää välttämättä mieleen.

2. Osallisuuden vaihe
Osallisuuden vaiheessa tunteita voi usein alkaa jakaa perheen, ystävien tai vertaiskokemusten avulla. Osallisuuden vaiheessa alun tunnelukot saattavat aueta, ja läheisellä saattaa olla mahdollisuus käsitellä myös omia tunteitaan ja ajatuksiaan. Alun äkillisen, kuormittavan tilanteen jälkeen uutta tilannetta voidaan pystyä tarkastelemaan eri näkökulmista. Mitä tämä tilanne tarkoittaa minulle? Voimavarojen vapautuminen: läheinen pystyy jälleen näkemään myös muita asioita elämässä, kun sairastavan akuutti vaihe on jo tasaantunut.

3. Ymmärtämisen vaihe
Ymmärtämisen vaiheessa läheinen pystyy käsittelemään ammattitaholta saatua tietoa ja vertaisten kokemuksia omaksi hyödykseen. Läheisen käsitys tilanteesta saattaa muuttua realistisemmaksi. Tässä vaiheessa informaatiota pystytään käyttämään soveltaen oman itsen sekä sairastuneen tilanteen kannalta sopivalla tavalla.

4. Voimaantuminen
Voimaantumisen vaiheessa läheinen on hyväksynyt, että hänen läheisensä sairaus on osa elämää ja elämässä on sen lisäksi myös tilaa muille asioille. Asenteet ja arvot saattavat mennä uusiksi. Läheinen saattaa pohtia, mikä on tärkeää elämässä ja mikä on hyvää elämää. Voimaantumisvaiheessa omaksutaan uusia toimintakäytänteitä arkeen sekä sopeudutaan erilaiseen elämään. Voimaantumisvaiheessa läheinen saattaa haluta myös alkaa auttamaan ja tukemaan muita samassa tilanteessa eläviä.

#### Keskustelutuki

Lue lisää läheisille suunnatusta keskustelutuesta.

#### Esitteet

Et jää yksin

Tukea lapsiperheille