https://www.vsfinfami.fi/ajankohtaista/omainen-muista-hakea-tukea-myos-itsellesi/

# Omainen – muista hakea tukea myös itsellesi.

maalis 21, 2022 | Yleinen

Sinä joka kannat harteillasi omien huoliesi lisäksi myös läheisesi tunteita ja tarpeita, muistatko huolehtia myös omasta jaksamisestasi? Kaipaatko tukea tai apua tilanteeseen?

Koronavuosien jälkeen olisimme toivoneet hengähdyksen “normaalia arkea”. Nyt Ukrainan sota aiheuttaa meissä kaikissa huolta, ahdistusta ja pelkoa. Erityisesti nämä tunteet voivat ottaa vallan silloin, kun kamppailee jo valmiiksi mielenterveyden haasteiden kanssa. Silloin läheisen tuki on erityisen tärkeää.

Tavoitteemme on tukea omaisten hyvinvointia. Tärkein tukimuotomme sairastuneen tai psyykkisesti oireilevan läheiselle on omaisneuvonta, eli maksuton keskustelutuki. Keskustelutukea saa jonottamatta ja osallistua voi itselleen parhaiten sopivalla tavalla (esimerkiksi etäyhteydellä). Keskustelutuessa voidaan käsitellä esimerkiksi vuorovaikutusta huolta herättävän läheisen kanssa, omaa roolia läheisen tukena, rajojen asettamista, oma jaksamista ja hyvinvoinnin tukemista. Keskusteluissa on mahdollista huomioida myös perheen lapset. Lapset puheeksi-keskustelut ovat tarkoitettu vanhemmille silloin, kun perheessä on mielenterveysongelmia. Keskustelujen tavoitteena on tukea vanhemmuutta ja lapsen kehitystä.

Keskustelutukea on tarjolla yhdistyksen toimistolla Turussa ja Salossa sekä omaisneuvonnan pisteillä ympäri Varsinais-Suomea. Lisäksi keskusteluja on mahdollista käydä etäyhteyden välityksellä. Ajan voit varata puhelimitse arkisin klo 9–15 välillä numerosta p. 044 793 0580 / Turku tai p. 044 793 0586 / Salo. Lisäksi voit varata ajan myös verkossa. Ajanvaraukset & lisätiedot löydät täältä.

Keskustelutukea saat myös nimettömästi Tukinetissä. Keskustelua käydään omaan tahtiin kirjoittaen työntekijän kanssa yksityisesti, luottamuksellisesti ja nimettömästi. Tukinetin kautta yhteydenotto edellyttää maksuttoman tunnuksen luomisen sivustolle. Huom! mikäli olet alle 30 -vuotias, voit ensimmäisessä viestissäsi mainita ikäsi, jolloin sinulle vastaa nuorten kanssa työskentelevä työntekijä. Tukinettiin pääset täältä.

Keskustelemaan voi tulla myös Vertaistuki verkossa-hankkeen Discordiin. Mukaan voit liittyä mistä päin Suomea vain ja halutessasi täysin nimettömästi. Vertaistuki verkossa – Discordissa voit jakaa omia kokemuksiasi ja saada vertaistukea. Tutustu Discordiin tästä.