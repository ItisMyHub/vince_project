https://www.vsfinfami.fi/ajankohtaista/24-tarinaa-joulukuulle/

# 24 tarinaa joulukuulle

joulu 1, 2023 | Yleinen

Vuoden pimein aika alkaa olla käsillä. Onneksi sitä pilkkoo joulu; ilon, valon ja rakkauden juhla. Pimeyttä vastaan viritetyt valot ilahduttavat mieltä. Ajatus askartelee toisten muistamisessa.

Jouluiset kaupalliset ansat joulukalenterien suhteen tulevat vuosi vuodelta yhtä monimuotoisemmaksi. Makeis-, kosmetiikka-, lego-, barbie- jne. kalentereita löytyy pilvin pimein. Omansa on myös koirille ja kissoille. Onko näistä jokin suosikkisi?

Lieneekö ikääntymisen merkki, kun lapsuuden muistot viipyvät mielessä aiempaa enemmän? Aika on toki kullannut niistä osan. Olen onnellinen siitä, että suurin osa niistä on myönteisiä ja kantavat yhä.

Tänä vuonna tein itse hyvin yksilöllisen joulukalenterin. Minua on siunattu neljällä tyttärellä ja on aika muistaa heitä. Kirjoitin 24 tositarinaa oman lapsuuteni jouluista, talvista, koulumuistoista ja arjen hyörinöistä. Tiedän, että heille nämä kaikki ovat uusia tarinoita. Parasta lienee, että he kaikki odottavat niiden julkaisemista!

Joulu on rakkauden ja antamisen juhla. Kaiken ei kuitenkaan tarvitse olla materiasta kiinni. Pienistä teoista, oman ajan jakamisesta tai avun tarjoamisesta voi jäädä unohtumattomat muistot sekä antajalle, että avun saajalle. Pientä luovaa ajatuksen askartelua – ja voit olla iloksi toiselle.

Kiintymyksen osoittaminen läheisimmille on ainutlaatuisen tärkeää – rakastettuna olemista ei voita mikään. Sen myötä mieli kohenee, toivon ja ilon ilmapiiri valtaa alaa ja auringon säde tunkeutuu synkänkin pilven läpi. Niin mielenterveysomaisella kuin läheisellämmekin.

Annetaan rakkauden kantaa!

Yhdistyksen kokemusasiantuntija

Salme Kortesoja