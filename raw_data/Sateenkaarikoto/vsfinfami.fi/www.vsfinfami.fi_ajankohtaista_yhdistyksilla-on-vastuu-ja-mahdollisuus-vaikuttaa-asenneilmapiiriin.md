https://www.vsfinfami.fi/ajankohtaista/yhdistyksilla-on-vastuu-ja-mahdollisuus-vaikuttaa-asenneilmapiiriin/

# Yhdistyksillä on vastuu ja mahdollisuus vaikuttaa asenneilmapiiriin

kesä 14, 2025 | Yleinen

Näin kesäkuussa vietetään kansainvälistä Pride-kuukautta tilanteessa, jossa on edelleen paljon tehtävää asenneilmapiirin parantamiseksi. Kovenevien puheiden ja tekojen myötä yhdenvertaisuus tuntuu ottavan enemmän askeleita taakse kuin eteenpäin. Nyt jos koskaan on tärkeää huomata, että myös yhdistyksissä kohdataan valtavasti eri tilanteissa olevia ihmisiä niin tuen tarpeen kuin harrastustenkin kautta, ja tämän vuoksi meillä yhdistyksissä on tuntuva vastuu ja vaikutusmahdollisuus siinä, mihin suuntaan asenneilmapiiri kehittyy.

Kaikkeen emme voi vaikuttaa. Tänä keväänä oikeusministeriö ei ottanut valmisteluun lainsäädäntöä eheytyshoitojen kieltämiseksi, vaikka eduskunta oli jo hyväksynyt tätä ajaneen kansalaisaloitteen. Eheytyshoidolla tarkoitetaan uskomushoitoa, jolla pyritään muuttamaan seksuaalivähemmistöihin kuuluvia ihmisiä kuten homoseksuaaleja heteroseksuaaleiksi sekä sukupuolivähemmistöihin kuuluvia ihmisiä joko mieheksi tai naiseksi.

Sateenkaarivähemmistöjen vastaiset toimet ovat yleistyneet ympäri Eurooppaa. Suomi on Sukupuoli- ja seksuaalivähemmistöjen eurooppalaisen kattojärjestön (ILGA-Europe) vuosiraportin mukaan pysynyt kuudennella sijalla viime vuoden tapaan, mikä tarkoittaa, että Suomessa toteutuu 70 prosenttia lainsäädännöllisistä toimista, joilla sateenkaarivähemmistöihin kuuluvat ihmiset ovat yhdenvertaisessa asemassa.

Me V-S FinFamissa kohtaamme jatkuvasti huolta sateenkaarivähemmistöihin kohdistuvista asenteista: Esimerkiksi huolta läheisestä, joka kokee syrjintää seksuaalisen suuntautumisen tai sukupuoli-identiteetin vuoksi tai huolta kehodysforiaa kantavasta nuoresta, jonka oireilu pahenee ammattilaisen kommentoitua tämän kehoa. Äänekäs ja näkyvä sateenkaarivähemmistöihin kohdistuva nettiviha nostaa myös kynnystä hakea tukea itselle, mikä näkyy esimerkiksi huolena, uskaltaako apua hakiessa kertoa omasta kumppanista tai perhesuhteista.

Usein tunne seuraa toimintaa – Miten kohtaamme toisia ihmisiä ja kuinka tulemme kohdatuiksi. Tunne siitä, että on hyväksytty omana itsenään, voi syntyä tai rikkoutua myös pienten ja toistuvien asioiden kautta, esimerkiksi asioidessa ravintolassa tai vaateliikkeessä. Suomessa on lähes 9000 sosiaali- ja terveysalan järjestöä, joten sillä on merkitystä, millaista asenneilmapiiriä järjestöissä rakennetaan.

Haluankin rohkaista jokaista pohtimaan, miten voisimme yhdessä varmistaa, että jokainen saisi olla oma itsensä. Rakennetaan kaikki turvallisempaa ja yhdenvertaisempaa tilaa esimerkiksi osallistumalla paikallisiin Pride-tapahtumiin niin yksilöinä kuin yhdistyksinäkin. Hyviä keinoja ovat esimerkiksi koulutukset henkilöstölle ja vapaaehtoisille, työn käytäntöjen ja viestinnän kehittäminen. Pidetään me ihmiset toisistamme huolta ja rohkaistaan toisiamme olemaan omana itsenämme.

Aurinkoista kesän jatkoa!

Terveisin

Johanna Sydänoja
Läheistyön koordinaattori
Varsinais-Suomen mielenterveysomaiset – FinFami ry