https://vslj.fi/ennakkoluuloja-rikki-kokemustarinalla/

Uutiset, Blogi  ·  22.4.2025

# Ennakkoluuloja rikki kokemustarinalla

Kokemusosaaminen täydentää ammatillista ja tutkittua tietoa, ja sen avulla voidaan vahvistaa asiakkaan sitoutumista palveluun, tukea ammattilaisen osaamista ja kehittää palveluita. Puhuttiin sitten vertaisesta, kokemustoimijasta, -asiantuntijasta tai -kumppanista, viestimme on sama. Tätä potentiaalia tulisi hyödyntää nykyistä enemmän. Varsinais-Suomen Lastensuojelujärjestöt ry:n (VSLJ) Koettu auttaa -kampanja tuo esiin alueen lastensuojelujärjestöjen kokemustoimijoiden äänen.

Kokemustarina saa kuulijan usein pohtimaan ympäristöään ja omaa toimintaansa. Tämän tietää 20-vuotias kokemusasiantuntija Fatin, joka on kahden vuoden ajan kertonut ihmisille tarinaansa muun muassa sodasta, pakolaisena olemisesta ja Suomeen sopeutumisesta.

## Kokemusasiantuntijuus on tuonut ennen kaikkea rohkeutta

Fatin pakeni perheensä kanssa vuonna 2011 alkanutta Syyrian sotaa Turkkiin. Myöhemmin vuonna 2017 he saapuivat kiintiöpakolaisina Suomeen – ensin Kittilään ja lopulta Turkuun.

- Kun tulimme perheeni kanssa Suomeen, me lapset totuimme kaikkeen melko nopeasti, koska lapset sopeutuvat yleensäkin helposti. Suomi antoi minulle rauhaa ja turvallisuutta, ja ihmiset ottivat meidät hyvin vastaan, Fatin muistelee.

Fatin osallistui Ehjä ry:n Kuule minua -hankkeen kokemustarinakurssille vuonna 2023. Kurssi antaa valmiudet esiintymiseen ja oman tarinan kertomiseen. Kuule minua -hankkeessa kehitetään turvapaikanhakija- ja pakolaistaustaisten nuorten kokemusasiantuntijatoimintaa. Tavoitteena on parantaa palvelujärjestelmää tuomalla nuoret ja eri toimijat lähemmäs toisiaan. Kokemusasiantuntijuus on tuonut Fatinille rohkeutta kertoa omaa tarinaansa. Hankkeen Varsinais-Suomessa toimiva sosiaaliohjaaja Anni työskentelee tiiviisti kokemusnuorten kanssa, ja on huomannut läheltä, miten nuorten tarinat vaikuttavat ihmisiin.

- Yleisöstä tulee usein kommentteja siitä, miten moni asia tuli aivan uutena tietona. Ihmiset ovat sellaisten asioiden äärellä, jotka eivät tulee vastaan muualla. On ollut hienoa huomata, että maailmat avautuvat nuorten tarinoiden avulla, Anni toteaa.

## ”Toivon, että kokemustarinani herättää uusia ajatuksia ja vähentää ennakkoluuloja”

Kokemusasiantuntijana Fatin on jo tottunut puhuja, ja hän on kertonut tarinaansa niin ammattilaisille, nuorille kuin eläkeläisillekin. Hän on ollut lukuisissa tapahtumissa ja tilaisuuksissa kertomassa omaa tarinaansa.

- Tarinallani tuon esiin sen, miten elämäni on muuttunut sodan sisältä ja epäturvallisesta ympäristöstä turvallisuuteen, eli Suomeen, jossa on todella tasa-arvoista ja turvallista, Fatin kertoo.

Erityisen vaikuttava hetki oli SPR:n Stop Racism -tapahtumassa, jossa Fatin kertoi tarinaansa melkein 2000 nuorelle.

- Koen, että oli tärkeää antaa nuorille näkökulmaa siitä, että tällaisiakin nuoria on. Olemme samaa ikäluokkaa, mutta meillä voi olla hyvin erilaisia kokemuksia elämässä, Fatin toteaa.

Fatin pyrkii tarinallaan ennen kaikkea murtamaan ihmisten ennakkoluuloja.

- Monet perustavat näkemyksensä maahanmuuttajataustaisista ihmisistä esimerkiksi uutisotsikoihin. Toivon, että kokemustarinani herättää uusia ajatuksia ja vähentää ennakkoluuloja.

## Parempaa kohtaamista – parempaa auttamista

Suomessa olon aikana Fatin on itse kohdannut ennakkoluuloja. Hän toivoo, että omalla tarinallaan hän pystyisi vaikuttamaan siihen, että maahanmuuttajataustaiset kohdattaisiin samanarvoisina ja ilman tiettyjä ennakkoajatuksia.

- Opinto-ohjaajani sanoi minulle 9. luokalla, että en tule pääsemään lukioon. No, lopulta pääsin, ja kirjoitin suomen kielen kirjoituksista E:n, Fatin kertoo.

- Moni Fatinin puheenvuoron kuullut ammattilainen on tarttunut tähän kommenteissaan. Kun tällaisia esimerkkejä tuodaan esiin, voi moni alkaa reflektoimaan omaa toimintaansa ja pohtia, että mitä minä ammattilaisena sanon nuorille siitä, mihin he pystyvät elämässään, Anni lisää.

Fatin toivoo, että maahanmuuttajataustaisista ymmärrettäisiin se, että he ovat usein kokeneet erilaisia asioita elämässään, ja että ennen kaikkea he ovat jättäneet sekä kotimaansa että kulttuurinsa. Maahanmuuttajataustaisten kokemustarinoiden kuuleminen on Fatinin mielestä olennaista, jotta ihmisiä voidaan auttaa paremmin.

- Joka paikassa – niin kouluissa kuin työpaikoilla – on maahanmuuttajataustaisia. Jos näitä ihmisiä kohtaavat ammattilaiset ymmärtävät syvemmin näiden ihmisten taustoja, uskon, että he osaavat myös auttaa paremmin, Fatin kiteyttää.

## Lastensuojelujärjestöjen kokemusääni auttaa ymmärtämään ja kehittämään

Varsinais-Suomen Lastensuojelujärjestöissä toimii monipuolinen joukko kokemustoimijoita erilaisilla taustoilla. Kokemuksen kautta syntynyttä osaamista ja asiantuntijuutta hyödynnetään muun muassa muiden ihmisten tukemisessa, palveluiden kehittämisessä ja ammattilaisten osaamisen lisäämisessä. VSLJ:n tavoitteena on, että kokemus- ja asiakasääntä hyödynnettäisiin alueella entistä enemmän.

Lue lisää Varsinais-Suomen Lastensuojelujärjestöjen kokemustoiminnasta täältä.

Lue lisää Ehjä ry:n Kuule minua -hankkeen kokemusasiantuntijatoiminnasta täältä .

## Lisätietoja kampanjasta

Lue lisää Koettu auttaa -kampanjasta täältä.

Ainoliina Leskelä, viestintäassistentti, VSLJ ry

ainoliina.leskela@vslj.fi

Jaa artikkeli: