https://vslj.fi/lastensuojelujarjestot/tuloksia/

# Lastensuojelujärjestöjen työn tuloksia

Lastensuojelujärjestöt tuovat alueelle merkittäviä auttamisresursseja ja täydentävät julkisia palveluja innovatiivisilla ratkaisuilla. Järjestöt edistävät lasten, nuorten ja lapsiperheiden hyvinvointia sekä ennaltaehkäisevät monenlaisia ongelmia.

## Seuranta ja arviointi

Lastensuojelujärjestöt seuraavat vuosittain paitsi palveluidensa käyttäjämääriä, myös työn tuloksia. Useimmat järjestöjen toimintaa rahoittavat tahot edellyttävät palautteenkeruuta ja tuloksellisuuden arviointia. Tietoa käytetään myös toiminnan kehittämisessä.

Usein rahoitus asettaa ehtoja tutkimusten, arvioinnin ja selvitysten tekemiselle. Moni järjestöjen toiminnoista on myös lyhytkestoista varhaisen vaiheen tukea. Tästä syystä laajaa yhteiskunnallista vaikuttavuutta voi olla osassa järjestöistä haastaavaa osoittaa, vaikka tietoa välittömistä tuloksista löytyy.

Tämä sivusto kokoaa julkisista lähteistä saatavia tietoja lastensuojelujärjestöjen tuloksista, vaikutuksista ja pidempiaikaisesta vaikuttavuudesta. Monella järjestöllä tietoa ei ole vielä koottu pysyvästi verkkosivuille, mutta sivustoa kehitetään ja päivitetään uusien lähteiden myötä.

## Esimerkkejä työn tuloksista ja vaikuttavuudesta

Lastensuojelujärjestöjen toiminta on suunnitelmallista ja järjestöt seuraavat ja raportoivat työn tuloksia vuosittain. Alta löydät esimerkkejä järjestöjen työn tuloksista ja myös pidempiaikaisesta vaikuttavuudesta. Osa esimerkkien toiminnoista on keskittynyt vain Varsinais-Suomeen, mutta osa on valtakunnallista toimintaa, jota on saatavilla myös Varsinais-Suomessa.

”Itlan vaikuttavuustutkimuksen laskentamallien perusteella Vamoksen toiminta tuottaa 2024 päättäneiden osalta lähes 18,5 miljoonaa euroa yhteiskunnallista hyötyä 10 vuoden aikana. Kun toiminnan kulut huomioidaan, kustannusvaikutusten ennustetaan olevan noin 11,2 miljoonaa euroa.”

Itlan vuonna 2021 julkaiseman laajan vaikuttavuustutkimuksen mukaan Diakonissalaitoksen Vamos-toiminta on vaikuttava keino saada nuoret takaisin opinto- ja työpoluille. Vaikuttavuuden avain on kiireetön kohtaaminen.

Lue lisää Diakonissalaitoksen Vamoksen sivuilta.

”Icehearts-joukkueen odotettu suora taloudellinen vaikutus (säästö) yhteiskunnalle on minimissään 2,8 miljoonaa euroa. Laskelma on ”minimiarvio”. Vaikuttavuus on todennäköisesti suurempi, koska laskelmasta puuttuvat muun muassa rikollisuus ja kulutusverot. Mikäli toimintamallin avulla saadaan syrjäytymisen periytyminen katkaistua, kustannusvaikuttavuus moninkertaistuu.”

Icehearts seuraa ja arvio toiminnan tuloksia ja vaikutuksia. Seurannassa ja arvioinnissa hyödynnetään järjestön itse keräämää tietoa, lukuisia Icehearts-toimintaa käsitteleviä tutkimuksia ja seurantatutkimuksia sekä ylipäätään lapsia ja nuoria koskevaa tieteellistä tutkimusta.

Lue lisää Iceheartsin sivuilta.

Lue lisää kustannusvaikuttavuudesta Iceheartsin sivuilla.

”Koulunkäynnin ammattilaisten mukaan Kotoa kouluun -perhevalmentajat ovat onnistuneet motivoimaan ja vahvistamaan vanhempien tahtoa ratkaista lapsensa koulunkäynnin ongelmia. Perhevalmentajat ovat onnistuneet valamaan vanhempiin uskoa, ohjaamaan tukea tarvitsevan perheen sen tarvitsemiin palveluihin sekä poistamaan esimerkiksi lastensuojeluun liittyviä pelkoja.”

VSLJ:n Kotoa kouluun -toiminnan vaikutusten hahmottamiseksi haastateltiin perhevalmentajien kanssa työskennelleitä vanhempia ja koulunkäynnin ammattilaisia. Vanhemmat kokivat perhevalmentajien avulla pystyvänsä tukemaan lastensa koulunkäyntiä aikaisempaa enemmän ja kertoivat saaneensa purettua koulupoissaoloihin liittyvää psyykkistä kuormaa. Toimintamallia pidettiin kouluissa puuttuvana palasena, joka yhdistää kodin ja koulun.

Lue lisää THL:n julkaisusta: Vaikutusten analyysi Kotoa kouluun -toiminnasta – Systeemisellä otteella vähennetään koulupoissaoloja (pdf).

”Kokemuskumppanuussuhteet voivat tehostaa lastensuojelun prosesseja niin, että syntyy säästöjä, kun esimerkiksi kodin ulkopuolelle sijoittamisen pituus lyhenee, kun vanhempi jaksaa olla vaikeuksienkin keskellä palkkatyössä tai kun vältytään riitautumisilta palvelujärjestelmässä.”

Perhekuntoutuskeskus Lausteen Asiakkaasta kumppaniksi -hankkeessa lastensuojelun kokemuskumppani on vanhempi, jolla on henkilökohtaista kokemusta lastensuojelusta asiakasvanhempana, koulutus sekä halu auttaa ja tukea lastensuojelun vanhempia ja perheitä. Kokemuskumppanuuden esikuva on New Yorkissa kehitetty parent advocacy -malli.

Kokemuskumppanit tekevät lastensuojelusta vanhemmille helpommin ymmärrettävää, vertaisuus vähentää vanhempien kuormitusta, ja toiminta voi lyhentää sijoitusten kestoa sekä auttaa vanhempia jatkamaan työelämässä, mikä tuottaa merkittäviä säästöjä yhteiskunnalle.

Lue lisää THL:n julkaisusta: Lastensuojelun asiakasvanhempien kokemuskumppanuus – Analyysi vaikuttavista mekanismeista ja kustannusvaikutuksista (pdf).

”90 %:lla auttamistamme lapsista on aikuistuttuaan vahvat tukiverkostot, hyvät suhteet perheeseensä ja he pitävät omista lapsistaan hyvää huolta.”

SOS-Lapsikylän tavoitteena on saada aikaan pysyviä parannuksia lasten, nuorten ja perheiden hyvinvointiin. Tämän vuoksi järjestössä mitataan jatkuvasti työn tuloksia ja kehitetään palveluita.

Lue lisää SOS-Lapsikylän sivuilta.

Lastensuojelujärjestöjen ennalta ehkäisevä työ ja kriisiapu eivät ainoastaan tue lasten, nuorten ja lapsiperheiden välitöntä hyvinvointia, vaan voivat pitkällä aikavälillä tuoda myös merkittävää säästöä yhteiskunnalle.

## Lastensuojelujärjestöjen ARVO -työkalu

ARVO on kehitetty tukemaan VSLJ:n ja sen jäsenjärjestöjen vaikuttavuuden arviointia ja yhteiskunnallisen hyödyn todentamista.

### 42

järjestöä

### 690

ammattilaista

### 8500

vapaaehtoista

### 240

kokemustoimijaa

## Lastensuojelujärjestöt tukevat ja täydentävät julkisen sektorin palveluita.

Lastensuojelujärjestöt kohtaavat Varsinais-Suomessa vuosittain kymmeniätuhansia tukea tarvitsevia lapsia, nuoria ja vanhempia.

Lähde: VSLJ:n jäsenjärjestöjen tunnuslukuraportti

### Lastensuojelujärjestöjen tunnuslukuraportti

Kokoamme vuosittain yhteen VSLJ:n jäsenjärjestöjen tunnusluvut sekä lastensuojelun toimintaympäristön luvut Varsinais-Suomessa.

### Miia Hänninen

Toiminnanjohtaja (VTM, työnohjaaja)

### Salli Siltanen

Koordinaattori (VTK, MA)

## Medialle

Olemme lapsen oikeuksien toteutumisen alueellinen asiantuntija. Edustamme lastensuojelujärjestöjen yhteistä ääntä ja autamme tarvittaessa löytämään oikeat yhteyshenkilöt.

## Asiantuntija- ja vaikuttamistyö

Teemme tietoon ja tutkimukseen perustuvaa yhteiskunnallista vaikuttamistyötä.