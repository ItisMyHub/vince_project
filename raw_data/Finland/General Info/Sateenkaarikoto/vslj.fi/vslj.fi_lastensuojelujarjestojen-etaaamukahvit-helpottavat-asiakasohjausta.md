https://vslj.fi/lastensuojelujarjestojen-etaaamukahvit-helpottavat-asiakasohjausta/

Uutiset  ·  12.2.2025

## Tieto järjestöjen erityisosaamisesta on lisääntynyt

Lastensuojelujärjestöillä on runsaasti erityisosaamista ja juuri tietyille kohderyhmille suunnattuja palveluita. Järjestöt tuovat alueelle merkittävän lisäresurssin, sillä niissä toimii suuri joukko ammattilaisia, kokemustoimijoita ja vapaaehtoisia. Lastensuojelujärjestöjen erityisosaamista on tuotu esiin VSLJ:n etäaamukahveilla, jotka tarjoavat ammattilaiselle matalan kynnyksen tilaisuuden tutustua järjestöjen palveluihin.

### Järjestöjen erityisosaamista tuotiin esiin kahdeksasta eri teemasta vuonna 2024

Etäaamukahveilla Varsinais-Suomessa toimivat lastensuojelujärjestöt kertovat, miten niiden toiminta ja palvelut voivat auttaa alueen ammattilaisia ja heidän asiakkaitaan. Jokaisella kerralla käsitellään eri teemaa, ja mukana on kolme lastensuojelujärjestöä, jotka pitävät tiiviit tietoiskut omasta teemaan liittyvästä toiminnastaan. Valtaosa toiminnasta on saatavilla koko Varsinais-Suomen alueella.

Viime vuonna järjestimme kahdeksat etäaamukahvit 14:n eri jäsenjärjestömme kanssa. Aamukahveilla esiteltiin toimintaa ja tukea esimerkiksi nuorten mielenterveyteen, pojille ja nuorille miehille sekä erotilanteisiin. Aamukahvit on suunnattu koko Varsinais-Suomen alueen lasten, nuorten ja lapsiperheiden parissa työskenteleville ammattilaisille, ja vuonna 2024 osallistujia oli mm. kaikilta Varhan perhekeskusalueilta. Yhteensä tavoitimme yli 260 ammattilaista ja osallistumiskertoja oli yli 440.

### Etäaamukahvien myötä ammattilaisten tieto lastensuojelujärjestöjen palveluista on lisääntynyt

Etäaamukahvien tavoitteena on lisätä tietoa lastensuojelujärjestöistä ja niiden toiminnasta, jotta asiakasohjaus helpottuisi ja ammattilaiset saisivat uusia näkökulmia järjestöjen kanssa tehtävään yhteistyöhön. Noin 92 %:lla palautekyselyyn vastanneista tieto lastensuojelujärjestöjen palveluista lisääntyi, ja noin 59 %:lla tieto lisääntyi paljon tai erittäin paljon.

#### Etäaamukahveista sanottua:

"Pystyn ohjaamaan asiakkaitani palvelujen pariin ja hyödyntämään materiaalia omassa työssäni."

"Mukavan ytimekäs tilaisuus ja muutamia eri näkökulmia samaan asiaan tuntui myös oikein mielekkäältä. Esitykset tavallaan täydensivät toinen toisiaan ja sai tietoa kolmesta samankaltaisesta palvelusta, jotka kuitenkin olivat aivan erilaisia.​"

"Kiitos, nämä ovat olleet hyviä tilaisuuksia ja sopivan mittaisia tietoinfoja."

### Lastensuojelujärjestöjen etäaamukahvit jatkuvat keväällä 2025

Työskenteletkö lasten, nuorten ja lapsiperheiden parissa Varsinais-Suomessa? Lastensuojelujärjestöjen etäaamukahvit jatkuvat keväällä 2025, joten nyt on oivallinen tilaisuus päästä kuulemaan lastensuojelujärjestöistä eri teemoja koskien.

Kevään ensimmäiset etäaamukahvit järjestetään perjantaina 28.3. kello 9–10 Teamsissa. Maaliskuussa kuullaan järjestöjen tuesta erityisesti maahanmuuttaneille ja maahanmuuttajataustaisille. Lue lisää ja ilmoittaudu etäaamukahveille täältä.

Jaa artikkeli: