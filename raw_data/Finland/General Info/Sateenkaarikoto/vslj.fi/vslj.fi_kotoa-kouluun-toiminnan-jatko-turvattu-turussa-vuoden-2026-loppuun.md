https://vslj.fi/kotoa-kouluun-toiminnan-jatko-turvattu-turussa-vuoden-2026-loppuun/

Uutiset, Tiedotteet ja kannanotot  ·  12.6.2025

# Kotoa kouluun -toiminnan jatko turvattu Turussa vuoden 2026 loppuun

Varsinais-Suomen Lastensuojelujärjestöt ry:n Kotoa kouluun -toiminnan jatko on turvattu Turussa vuoden 2026 loppuun asti. Turun kaupunki on solminut VSLJ ry:n kanssa yhteistyösopimuksen, jonka myötä kaupunki on sitoutunut rahoittamaan toimintaa vuoden 2026 ajan.

Lisäksi säätiöt Stiftelsen Emilie och Rudolf Gesellius, Liedon Säästöpankkisäätiö, Stiftelsen 7:nde Mars Fonden ja William Thurings stiftelse ovat myöntäneet yhteensä 24 000 euroa Kotoa kouluun -toimintaan.

## Kotoa kouluun -toimintamalli vähentää alakouluikäisten koulupoissaoloja ja ehkäisee koulupudokkuutta

Kotoa kouluun on VSLJ ry:n ja Turun kaupungin yhteistyössä kehittämä toimintamalli, jonka tavoitteena on vähentää alakouluikäisten koulupoissaoloja ja ehkäistä koulupudokkuutta.

Kotoa kouluun -toiminnan perhevalmentajat jalkautuvat lasten koteihin selvittämään yksilöllisesti syitä koulupoissaolojen taustalla ja auttamaan näiden syiden korjaamiseksi ja koulunkäynnin mahdollistamiseksi. Työskentelyssä tuetaan eri tavoin lasta ja hänen vanhempiaan sekä tarpeen mukaan koko perhettä. Toiminta on perheille maksutonta ja vapaaehtoista.

Vuoden 2024 toimintatilastojen mukaan Kotoa kouluun -toiminnan asiakkaana oli Turussa 80 lasta. Koulunkäyntikyky vahvistui mittausten perusteella 78 %:lla lapsista ja 66 %:lla muutos oli merkittävä.

## Lisätietoja

Lue lisää Kotoa kouluun -toiminnasta täältä.

Johanna Syrjänen, kehittämispäällikkö, Varsinais-Suomen Lastensuojelujärjestöt ry

044 5355 139, johanna.syrjanen@vslj.fi

Jaa artikkeli: