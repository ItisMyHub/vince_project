https://vslj.fi/service/vapaa-ajan-ryhmat-yhden-vanhemman-perheiden-lapsille-ja-nuorille/

Yhden Vanhemman Perheiden Liitto järjestää yhden vanhemman perheiden lapsille ja nuorille maksutonta vapaa-ajan toimintaa. Toimintaa järjestetään sekä lyhytkestoisempina Do it -tapahtumina että nuorten Mahis-ryhminä, jotka kokoontuvat useamman kerran.

Lapset ja nuoret saavat itse suunnitella ja toteuttaa toimintaa omien toiveidensa ja kiinnostuksensa pohjalta. Toiminta voi olla Megazonea, pallopelejä, musiikkivideon tekoa, geokätköilyä, mangaa, yhteinen reissu tai ihan jotain muuta. Tärkeintä on, että se on lasten tai nuorten ryhmän oma juttu!

Do it -tapahtumat

Do it -tapahtuma voidaan toteuttaa omana, erillisenä toimintanaan tai se voi olla osa Yhden Vanhemman Perheiden Liiton jäsenyhdistysten tapahtumia tai leirejä. Keskeistä on, että lapset ja nuoret pääsevät ideoimaan ja toteuttamaan toimintaa itse. Do it -tapahtumat mahdollistavat uusien asioiden kokeilemisen mukavassa porukassa!

Do it -tapahtumia rahoittaa Yhden Vanhemman Perheiden Liitto. Ryhmiä ohjaavat koulutetut vapaaehtoiset, lastenhoitajat ja toisinaan myös YVPL:n lasten ja nuorten toiminnan työntekijät.

Nuorten Mahis-ryhmät

Mahis-ryhmät ovat vapaa-ajan toimintaa, jossa ryhmä tapaa toisiaan useamman kerran joko livenä tai verkossa. Ryhmä kokoontuu yhteen suunnittelemaan ensin yhteistä toimintaa ja tämän jälkeen toteuttamaan suunnitelmansa. Tähän mennessä Mahis-ryhmät ovat esimerkiksi käyneet pakohuonepeleissä, kokeilemassa ratsastusta ja muita liikuntamuotoja, nauttineet ravintolaruokailuista sekä mökkeilleet yhdessä maaseutumaisemassa.

Ryhmiä ohjaavat koulutetut vapaaehtoiset ja projekteja rahoittaa Nuorten Akatemian Mahis-toiminta.

Yhden Vanhemman Perheiden Liitto järjestää lapsille ja nuorille maksutonta vapaa-ajan toimintaa ympäri Suomen.