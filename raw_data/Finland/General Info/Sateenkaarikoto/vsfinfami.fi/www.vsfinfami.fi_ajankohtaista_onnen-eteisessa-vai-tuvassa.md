https://www.vsfinfami.fi/ajankohtaista/onnen-eteisessa-vai-tuvassa/

# Onnen eteisessä – vai tuvassa?

maalis 20, 2024 | Yleinen

Tänään 20. maaliskuuta vietetään kansainvälistä onnellisuuden päivää. Päivä on YK:n lanseeraama teemapäivä, jolla pyritään suuntaamaan huomiota onnellisuuden ja hyvinvoinnin tärkeyteen.

Onnellisuus. Mitä se on? Maailman onnellisimman kansan muutama ystäväni vastasi: tasapainoa, pysyvyyttä, tyytyväisyyttä, keveyttä, hyvää oloa, kiitollisuutta, rauhaa, terveyttä ja rakkautta. Onnellisuus asuu syvällä sielun sokkeloissa, mutta mikä sen herättää uinumasta ja sytyttää liekkeihin?

Onnellisuutta voi olla ohikiitävä hetki, jonka muistoissa paistattelet loppuikäsi. Onko pitkäaikainen, syvällinen onnen tunne tavoittelemisen arvoista? Karkaako se, jos sitä tavoitellaan? Onni on hauraampaa kuin kärsimys.

Auschwitzin painajaiset kokenut Eddie Jaku kirjoittaa kirjassaan Maailman onellisin mies: ”Paras asia, minkä ihminen voi koskaan kokea, on toisen ihmisen rakkaus. Ystävä on se, joka muistuttaa, miten tärkeää on tuntea olevansa elossa. Yksikin hyvä ystävä antaa maailmalle merkityksen. Se on kaikkein tärkeintä.” Eddie jaksoi pitää yllä toivoa, koska Auchwitzissa hänellä on ystävä, jonka takia elää. Ja toivo oli timanttia.

Mistä oma onnellisuuteni kumpuaa? Koen, että puolitäysi lasini on täysi, ei tyhjä. Voin tuntea kiitollisuutta siitä, mitä minulla on. Rakastaa niin, että sattuu. Olla rakastettuna. Nähdä ilo ystäväni silmissä. Tehdä työtä, jolla on merkitys. Nauttia täysillä joka ikisestä sekunnista. Luoda käsilläni kauneutta, äänelläni lohdutusta. Antaa itsestäni palanen silloin, kun on sen aika.

Juha Tapio laulaa: ”Elä sekunnit kaikki, älä rakkautta säästä. Kun kipinäs löydät, pelko pakenee päästä. Otathan kiinni, onnesta kiinni, kun se kuiskaa: Tänään ollaan elossa.” Elossa oleminen ei ole itsestäänselvyys, kahdesti olen sen kokenut. Kun niistä on selvinnyt, on joka ikinen sekunti arvokas lahja. Meillä on vain tämä hetki. Olisi liian suuri uhraus olla käyttämättä sitä mahdollisimman hyvin.

Toisen ihmisen auttaminen on itselleni antanut huikeimmat onnen tunteet. Niistä hetkistä kultautuneet muistot lämmittävät aina sydäntäni pitkään. Ne ovat muistoja, joita ei mitata rahalla vaan rakkaudella.

Pia Perkiö kirjoittaa: ”Meidät annettiin toisillemme vahvuudeksi kaikkiin päiviin, kaikille teille.” Mennään yhdessä eteenpäin. Yksin ei tarvitse selvitä. Tänäänkään.

Hyvää kansainvälistä onnellisuuden päivää 20.3.2024!

Salme Kortesoja
Yhdistyksen kokemusasiantuntija