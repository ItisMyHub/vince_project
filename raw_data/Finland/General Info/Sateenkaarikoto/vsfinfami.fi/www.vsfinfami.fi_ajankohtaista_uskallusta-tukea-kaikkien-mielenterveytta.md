https://www.vsfinfami.fi/ajankohtaista/uskallusta-tukea-kaikkien-mielenterveytta/

# Uskallusta tukea kaikkien mielenterveyttä!

heinä 28, 2023 | Yleinen

Uskallusta tukea kaikkien mielenterveyttä!

Yhdistyksemme strateginen arvo on uskallus, muina arvoina luottamus, kunnioitus ja lämpö. Sateenkaarella brändätty logo ei tee kesää seksuaalivähemmistöjen asian edistämisessä, eivätkä kauniit sanat tarkoita mitään ellemme elä niiden mukaan.

V-S FinFami on Suomen vanhin mielenterveysomaisten järjestö, eikä 40 vuotta sitten yhdistystä perustettaessa puhuttu sateenkaari- tai cis-ihmisistä. Toimintamuotomme ovat osin muuttuneet vuosien saatossa, mutta perusperiaatteemme on pysynyt samana, edistää mielenterveysläheisten ja heidän perheidensä hyvinvointia ja kehittää mielenterveystyötä. Yhdistyksen oven pitää olla auki kaikille tukea ja apua tarvitseville läheisille, sukupuolesta tai seksuaalisesta suuntautumisesta riippumatta. Meillä pitää olla uskallusta myös pitää ovea avoinna ja madaltaa kynnystä tulla sisään.

Jokapäiväisessä toiminnassamme meillä pitää olla uskallusta puuttua epäasialliseen käytökseen ja pyytää anteeksi, jos itse käytämme epäsopivia termejä tai puhetapoja. Olen tehnyt molempia, ja kyllä se hiukan uskallusta vaati.

Meillä pitää olla myös uskallusta puhua seksuaali- ja sukupuolivähemmistöjen mielenterveysongelmista, jotka usein kumpuavat vähemmistöstressistä. Vähemmistöihin kuuluvat ihmiset kohtaavat edelleen monia haasteita ja syrjintää, jotka voivat vaikuttaa kielteisesti heidän mielenterveyteensä.

Masennus, ahdistus, syömishäiriöt sekä itsetuhoisuus ovat yleisempiä HLBTIQ-ihmisillä kuin heteroilla ja cissukupuolisilla. Itsemurhaa on yrittänyt jopa 20 prosenttia seksuaalivähemmistöön kuuluvista, kun heteroilla vastaava luku on neljä prosenttia. Eheytyshoidot lisäävät itsemurhariskiä selvästi. Vaikka yhteiskunnallinen keskustelu on mennyt avarakatseisempaan suuntaan, heteronormatiivisessa yhteiskunnassa seksuaalivähemmistön edustajat kohtaavat monia mielenterveyttä kuormittavia tekijöitä ja hoitoon hakeutumisen haasteet voivat olla hyvinkin suuret.

Kouluterveyskyselyn mukaan sateenkaarilapset kohtaavat mielenterveyden ongelmia ja kiusaamista huomattavasti useammin kuin ikätoverinsa. He eivät myöskään saa samalla tavalla tukea vanhemmilta tai ystäviltään. Sateenkaarilapset ja -nuoret kokevat terveydentilansa huonommaksi sekä kärsivät useammin ahdistuksesta ja kohtaavat yleisemmin väkivaltaa.

On tärkeää, että yhteiskunta edistää avoimuutta ja hyväksyntää, jotta seksuaali- ja sukupuolivähemmistöihin kuuluvat voivat tuntea olonsa turvalliseksi ja hyväksytyksi omana itsenään. Täytyy kuitenkin huomioida, että vähemmistöön kuuluvien mielenterveyden ongelmiin on myös monia muita syitä kuin vähemmistöstressin aiheuttama kuormitus, ja jokainen ihminen haasteineen tulee kohdata yksilönä.

Vähemmistöstressiltä suojaavat samat tekijät kuin mielenterveyttä muutenkin. Perheen ja lähipiirin tuki on meille kaikille tärkeää. Yhdistyksemme toiminnan on oltava sellaista, että seksuaali- ja sukupuolivähemmistöihin kuuluvat voivat tuntea olonsa turvalliseksi apua ja tukea hakiessaan. Yhdistyksenä meidän pitää olla rohkeita, työskennellä kohti sellaista yhteiskuntaa, joka kunnioittaa ja suojelee jokaisen yksilön mielenterveyttä riippumatta hänen seksuaalisesta suuntautumisestaan tai sukupuoli-identiteetistään.

Hyvä mielenterveys on jokaisen ihmisen oikeus – ollaan rohkeita ja puolustetaan sitä yhdessä!

Milla Roos

Toiminnanjohtaja, Varsinais-Suomen mielenterveysomaiset – FinFami ry

Ajanvaraukset ja paikat löydät täältä.