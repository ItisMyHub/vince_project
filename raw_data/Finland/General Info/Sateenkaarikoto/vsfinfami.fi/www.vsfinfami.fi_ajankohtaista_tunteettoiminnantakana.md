https://www.vsfinfami.fi/ajankohtaista/tunteettoiminnantakana/

# Tunteet toiminnan takana ja niiden kohtaaminen

touko 19, 2023 | Yleinen

Oletko koskaan pysähtynyt miettimään tunteitasi tietyn toiminnan takana? Aina tähän ei pysty, tilanteet tapahtuvat päivän aikana nopeasti. Kumppanin kanssa voi olla riitaa, ystävän kanssa erimielisyyttä tai kadulla vastaantuleva pyöräilijä voi vaikuttaa tympääntyneeltä, ja tämä voi herättää meissä tunteita. Autoa ajaessa voi tulla tilanne tai koulussa ryhmätyötä tehdessä voi tulla haasteita.

On hyvä pysähtyä miettimään omia tunteitaan. Voi kysyä itseltään, mistä tämä tunne todellisuudessa tulee? Voiko kiukun takana olla jotain muuta, kuten pelko? Ylireagoinko tapahtuneeseen? Voiko omaa tunnetta pysähtyä tarkastelemaan, mitä se todellisuudessa yrittää kertoa? Ja sitten vain olla sen tunteen kanssa kuin kohtaisi ystävän, joka haluaa kertoa jotain. Tämän voi tehdä vaikkapa illalla päivän päätteeksi. Tunteen voi ottaa vastaan ja antaa sen tulla nähdyksi ja kuulluksi.

Joskus saatamme ylireagoida omiin tunteisiimme. Itse tilanne voi olla pieni, mutta se voi tuntua vuorelta. Jännitys on hyvä esimerkki siitä, kun tunteet voivat ottaa vallan. Itse tilanne voi tuntua kamalalta, mutta itse asiassa todellista hätää ei ole. Usein jännitys liittyy siihen, että pelkää muiden reaktiota, mitä muut ajattelevat. Muiden ajatuksia ei pysty hallitsemaan, eikä niiden tulisi antaa vaikuttaa meihin. Joskus se pahin saattaa tapahtua: joku voi nauraa tai reagoida meille epämiellyttävällä tavalla. Kun on oma itsensä, ei muiden mielipiteillä ole merkitystä.

Tärkeää on opetella olemaan murtumatta toisten reaktioista. Itselleen voi sanoa, selvä, hän reagoi nyt tällä tavalla, ja se oli hänen reaktionsa. Minun ei tarvitse ottaa sitä henkilökohtaisesti tai antaa sen vaikuttaa kokemukseeni itsestäni. Minä tiedän olevani arvokas juuri sellaisena kuin olen ja ymmärrän, että olemme kaikki epätäydellisiä. Joskus voi helpottaa, kun ymmärtää, että myös muilla ihmisillä voi olla vaikeita tunteita reaktioiden takana. Eikä se ole henkilökohtaista.

Pysähdy tunteittesi äärelle, toivota ne tervetulleiksi ja kiitä niitä. Sitten irrota ja päästä ne menemään. Kiitä ja osoita itsellesi myötätuntoa.

Artikkelin on kirjoittanut vapaaehtoisemme Filippa.

Herättikö teksti ajatuksia tuen tarpeeseen? Älä jää yksin. Tarjoamme maksutonta keskustelutukea kaikille, keiden arkea tai jaksamista kuormittaa itselle tärkeän ihmisen mielenterveyshaasteet tai päihteiden väärinkäyttö.

Ajanvaraukset ja paikat löydät täältä.