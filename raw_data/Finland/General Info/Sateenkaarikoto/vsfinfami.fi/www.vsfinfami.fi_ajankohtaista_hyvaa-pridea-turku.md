https://www.vsfinfami.fi/ajankohtaista/hyvaa-pridea-turku/

# Hyvää Pridea Turku!

elo 31, 2024 | Yleinen

Yhteisö. Yksi merkitys sanalla on ryhmä ihmisiä, jotka pyrkivät yhdessä parantamaan elinolojaan.

Yhteiskunta on iso yhteisö, jossa soisi tämän määritelmän toteutuvan. Valitettavasti näin ei kuitenkaan ole. Nykypäivänä yhteiskuntamme on yhä polarisoituneempi. Kohtaamme jatkuvasti kokemuksia sekä tapahtumia erilaisista ääripäistä, jotka pyrkivät sysäämään meitä keskenämme eriarvoiseen asemaan, repien monin paikoin yhteisöämme.

Vahva yhteisö antaa turvaa ja pitää huolta heikoimmistaan. Vahva yhteisö tunnistaa erilaisuudet vahvuudeksi ja mahdollisuuksiksi. Yhteisöt ovat aina arvokkaita sen jäsenilleen. Mutta kun yhteiskuntamme epäonnistuu olemaan vahva yhteisö, nousee muiden yhteisöjen rooli entistä suurempaan arvoon. Näin on myös sateenkaariyhteisön kohdalla.

Turku Priden tämän vuoden teemana on yhteisö. Käsillä olevassa polarisoituneessa ajassa on entistä tärkeämpää muodostaa vahvoja yhteisöjä yhteiskuntamme sisällä. Yhteisöjä, jotka vastustavat syrjintää ja eriarvoisuutta. Jotka puolustavat yhdenvertaisuutta sekä kaikille turvallista yhteiskuntaa. Yhteisöjä, jotka antavat toivoa, että ääripäiden sijaan osaamme ja pystymme luomaan yhtenäisempää sekä yhdenvertaista yhteiskuntaa. Ei siis ole osuvampaa teemaa Turku Pridelle kuin yhteisö.

Me mielenterveysläheiset tiedämme, millainen voima yhteisöissä piilee. Monet meistä ovat saaneet uutta toivoa, iloa ja voimaa yhteisöstämme. Ja me seisomme myös osana sateenkaariyhteisöä. Osana Turku Pride -yhteisöä. Vuoden jokaisena päivänä, mutta aivan erityisesti tänään. Tänään me marssimme Turku Pride -kulkueessa yhdenvertaisen ja yhtenäisen yhteiskunnan puolesta. Ylpeänä, että saamme olla osa vahvaa sateenkaariyhteisöä.

Hyvää Turku Pridea!

Alti Forth, V-S FinFami ry:n puheenjohtaja

### Aiheesta muualla

Tila, rauha ja hyväksyntä lisäävät jokaisen mielen hyvinvointia