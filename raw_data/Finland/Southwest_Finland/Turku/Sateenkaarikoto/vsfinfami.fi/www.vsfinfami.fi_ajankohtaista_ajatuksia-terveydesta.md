https://www.vsfinfami.fi/ajankohtaista/ajatuksia-terveydesta/

# Ajatuksia terveydestä

huhti 21, 2023 | Yleinen

Terveys voidaan jakaa neljään osa-alueeseen: fyysinen terveys, psyykkinen terveys, sosiaalinen terveys ja henkinen terveys. Ihan aluksi pyydän sinua pysähtymään ja pohtimaan, mitä nämä osa-alueet tarkoittavat juuri sinulle? Mitä kaikkea ne pitävät sisällään?

Vaikka terveyttä voidaan mitata erilaisin keinoin, on jokaisella kuitenkin hyvin subjektiivinen, henkilökohtainen kokemus omasta terveydestään. Jonkun elämäntavat voivat näyttäytyä toiselle epäterveellisinä, mutta henkilö voi itse kokea elävänsä riittävän tervettä ja juuri omannäköistä elämää. Tämä onkin tärkeä asia, elämästä saa rakentaa juuri itselleen omannäköisen ja mielekkään. Eikä siitä ole vastuussa muille kuin itselleen. On tärkeää kunnioittaa toisten tapoja elää ja olla, antaa kaikkien kukkien kukkia rauhassa. Tai ainakin jättää arvostelevat ja hyödyttömät kommentit omaan tietoonsa. Se, miten puhuu ja kohtaa muut ihmiset, on sitä energiaa, jota viljelee ympärilleen. Pyrkimys yhteiseen hyvään vaikuttaa terveyteen. On tärkeää myös pohtia, mitä hyvää on tehnyt itsensä eteen, miten voisi entistä paremmin helliä ja huomioida itseään? Olenko muistanut kertoa itselleni tänään, miten ylpeä olen itsestäni ja miten arvokkaana itseäni pidän?

Joskus toisen terveydentila ja elämäntavat vaikuttavat väistämättä toiseen, esimerkiksi vanhemman sairaudet tai päihteiden käyttö. Lapsi ei ole vastuussa itse itsestään, vaan aikuinen on aina vastuussa lapsesta. Moni perhe sekä yksilö tarvitsee ulkopuolista apua, ja monia läheisiä saattaa kuormittaa erilaiset haasteet. Avun vastaanottaminen on rohkeutta astua ulos omavoimaisuudesta ja pärjäämisestä. Jos huomaa oman fyysisen tai psyykkisen oireilun seurauksena läheisen kärsivän, on tärkeää pyytää apua. En kuitenkaan väitä, että avun piiriin pääseminen tapahtuisi käden käänteessä tai olisi muutenkaan helppoa. Omaan terveyskeskukseen voit aina soittaa, eikä kannata odottaa kriisin kärjistymistä. Sinulla on oikeus soittaa apua. Sinulla on myös oikeus soittaa erilaisiin päivystäviin puhelinnumeroihin, kuten kriisikeskuksen numeroon tarvittaessa. Mielenterveys- tai päihdeläheisenä voit saada tukea esimerkiksi FinFamilta.

Henkiset ja psyykkiset haasteet ovat aivan yhtä tärkeitä ja todellisia kuin fyysiset. Terveiden rajojen vetäminen ja omista tunteista kertominen lisäävät terveyttä.

Emme pysty ratkaisemaan ihmisten hätää ja kärsimystä emmekä pelastamaan heitä. Voimme kuitenkin yrittää pitää itse itsestämme niin hyvää huolta kuin mahdollista ja antaa itsellemme anteeksi ne hetket, kun emme pystyneet parempaan. Hyvinvointi heijastuu ympärillemme. Kun astumme tietoisuuteen, olemme myös vastuussa itsestämme. Yksinkertaisuudessaan se tarkoittaa asennettamme itseämme ja muita ihmisiä kohtaan. Muistathan olla itsellesi hyvä, puhua itsellesi kauniisti ja tehdä omaa hyvinvointiasi tukevia, rakastavia tekoja itsellesi. Keskity siihen, mikä antaa sinulle iloa. Anna anteeksi ja kiitä itseäsi.

Artikkelin on kirjoittanut vapaaehtoisemme Filippa.

Herättikö teksti ajatuksia tuen tarpeeseen? Älä jää yksin. Tarjoamme maksutonta keskustelutukea kaikille, keiden arkea tai jaksamista kuormittaa itselle tärkeän ihmisen mielenterveyshaasteet tai päihteiden väärinkäyttö.

Ajanvaraukset ja paikat löydät täältä.