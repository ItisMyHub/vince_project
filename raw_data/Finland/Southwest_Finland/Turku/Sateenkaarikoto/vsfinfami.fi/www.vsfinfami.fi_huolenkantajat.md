https://www.vsfinfami.fi/huolenkantajat/

## Huolenkantajat

Huolenkantajat-termi kuvaa nuoria ja nuoria aikuisia, jotka kantavat huolta psyykkisesti oireilevasta tai päihteitä väärin käyttävästä läheisestään. Huolta herättävä läheisesi voi olla kuka tahansa sinulle tärkeä ihminen, kuten vanhempi, isovanhempi, sisarus, serkku, ystävä, seurustelukumppani tai työ- tai koulukaveri. Läheisen haasteet usein vaikuttavat myös omaan jaksamiseen. Kuulostaako tutulta? Olet juuri oikeassa paikassa.

### Toiminta

Tukea läheistilanteeseesi voit saada ammattilaiselta tai koulutetulta vertaiselta, jolla on samankaltaisia kokemuksia. Tarjoamme sekä yksilöllistä että ryhmämuotoista tukea valtakunnallisesti. Tukea voi saada myös nimettömästi eri verkkoalustoilta (katso alta). Toimintaan osallistuminen ei vaadi, että läheiselläsi olisi diagnosoitu häiriö tai riippuvuus. Huoli toisen käytöksestä tai omasta jaksamisesta riittää, ja se on aina erittäin hyvä syy ottaa meihin yhteyttä ja tutustua toimintaamme.

### Kenelle?

Toiminta on tarkoitettu sinulle 16–29-vuotias, joka olet huolissasi läheisesi mielenterveys- ja päihdehaasteista paikkakunnastasi riippumatta.

##### Virtuaaliset kohtaamispaikat Discordissa

Huolenkantajat-serveri on valtakunnallinen kohtaamis- ja keskustelupaikka Discord-viestintäsovelluksessa. Mukaan voit liittyä mistä päin Suomea tahansa ja vieläpä täysin nimettömästi. Serverillä järjestetään sekä ammattilaisten että vapaaehtoisten ohjaamaa toimintaa, asiantuntijavierailuja sekä tapahtumia. Se on auki 24/7 rentoon jutusteluun sekä vertaistuelliseen keskusteluun. Serverit löytyvät myös ruotsiksi sekä englanniksi, joihin löydät linkit alempaa.

Mikä on Discord?
Maksuton viestintäsovellus on tarkoitettu etähengailuun, kirjotteluun, videopuheluihin ja vaikka mihin. Se toimii koneella sekä puhelimella, ja voit tehdä itsellesi oman maksuttoman tunnuksen osoitteessa www.discord.com.

Millainen paikka Huolenkantajat -serveri on?

Linkki Huolenkantajat -serverille

Länk till Orosbärare -server

Link to Worry bearer -server

##### Vertaistukiryhmät verkossa

FinFamit ympäri Suomen järjestävät valtakunnallisia vertaistukiryhmiä verkossa eri tilanteisiin ja eri-ikäisille läheisille. Tästä linkistä löydät päivittyvän listan verkkoryhmistä, joihin voi osallistua paikkakunnasta riippumatta.

##### yksilötuki verkossa

Tarjoamme monikanavaisesti maksutonta etäkeskustelutukea läheistilanteisiin. Keskustelutuki on lyhytaikaista ja luottamuksellista, emmekä tee kirjauksia keskusteluista. Keskusteluaika voidaan toteuttaa viestittelemällä eri alustoilla, videopuheluna tai vaikka perinteisesti soitellen – siten, miten sinulle parhaiten sopii.

Keskustelutuen aiheina voivat olla esimerkiksi:

#### Tukinet

Sinun on mahdollista saada yksilöllistä keskustelutukea anonyymisti myös Tukinetin kautta, jonne pääset tästä linkistä. Keskustelua käydään omaan tahtiin kirjoittaen FinFamin työntekijän kanssa yksityisesti, luottamuksellisesti ja nimettömästi. Tukinetin kautta yhteydenotto edellyttää maksuttoman tunnuksen luomista sivustolle. Työntekijä vastaa viestiin aina viiden arkipäivän sisällä.

#### Snapchat

Voit ottaa yhteyttä meihin myös Snapchat-alustalla. Viesteihin vastaa ammattilainen tai koulutettu vapaaehtoinen. Etsi Snapchatista käyttäjä @huolenkantajat ja laita viestiä!

#### Videopuheluna tai puheluna

Keskusteluaikoja ammattilaisen kanssa on saatavilla joustavasti arkisin myös puheluina ja videopuheluina. Keskustelutukiaika voidaan toteuttaa soitellen tai keskustellen esimerkiksi Teams- tai Zoom-alustalla. Myös ilta-ajat ovat mahdollisia. Kaikki yhteydenotot ja tiedot käsitellään luottamuksellisina.

##### Kasvokkainen toiminta

FinFamit ympäri Suomen tarjoavat valtakunnallisen verkkotoiminnan lisäksi myös paljon toimintaa omilla paikkakunnillaan kasvotusten.

Asutko Varsinais-Suomessa ja haluaisit tukea omaan oloosi mieluiten kasvokkain tai kuulla muuten lisää toiminnastamme? Ota yhteyttä V-S FinFamin nuorisokoordinaattori Nooraan joko puhelimitse (myös WhatsApp käy!) p. 044 793 0584 tai sähköpostitse [email protected]

Mikäli et asu Varsinais-Suomessa, voit tutustua toimintaan, varata ajan keskustelutukeen ja ilmoittautua ryhmiin oman alueesi FinFamin omilta sivuilta. Löydät kaikki jäsenyhdistykset tästä linkistä.

##### Oppaat, podcastit ja muu materiaali

FinFamien tuottamiin oppaisiin pääset tutustumaan tästä linkistä. Oppaita on tehty erilaisiin läheistilanteisiin, kuten parisuhteisiin, sairastuneen vanhemmille, lapsille sekä tiettyihin diagnooseihin liittyen. Oppaiden tarkoitus on tuoda tietoa ja tukea läheistilanteisiin.

Voit tutustua läheistilanteisiin tietoa ja tukea antaviin luento- ja webinaaritallenteisiin tästä linkistä

FinFamit ovat myös tuottaneet podcasteja läheisteemaan liittyen. Podcast-jaksojen kuuntelu on yksi vertaistuen muoto, ja ne parhaimmillaan tuovat toivoa ja voimaa samaa kokeneille.

- Kysy Nuorelta -podcast
- Mielivieraat -podcast
- Kohdatut -podcast
Vertaistarinoita, eli läheisten tarinoita omasta elämästään, pääset lukemaan tästä linkistä. Vertaistarinoita on koottu erilaisista läheisrooleista käsin, ja ne toimivat myös yhtenä vertaistuen muotona.

### Seuraa somessa @huolenkantajat

Jokainen huoli on tärkeä. Ethän jää yksin!

##### Noora Julin

Nuorisokoordinaattori

Huolenkantajat-toiminta

044 793 0584
[email protected]