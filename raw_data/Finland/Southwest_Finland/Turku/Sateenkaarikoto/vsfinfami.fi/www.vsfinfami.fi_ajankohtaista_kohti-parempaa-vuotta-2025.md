https://www.vsfinfami.fi/ajankohtaista/kohti-parempaa-vuotta-2025/

# Kohti parempaa vuotta 2025

joulu 30, 2024 | Yleinen

### Kohti parempaa vuotta 2025

Uuden vuoden kynnyksellä on tapana perata menneen vuoden muistoja. Mitä vuosi 2024 Sinulle antoi? Riittikö terveyden määrä toimintakykyysi? Koitko elämän myrskyjä, jotka paiskasivat Sinut kohti rantakallioita? Vai pulppuava iloko tuikki silmissäsi? Rakastitko niin, että sattuu? Entä suhde läheiseesi – unohditko itsesi vai nousitko haasteiden yli ja olit terveesti itsekäs? Uskalsitko olla itsellesi rehellinen?

Tasan vuosi sitten pysähdyin näiden kysymysten ääreen. Mietin Reinhold Niebuhrin nimissä olevaa tyyneysrukousta: ”Anna minulle tyyneyttä hyväksyä asiat, joita en voi muuttaa. Rohkeutta muuttaa niitä, joita voin. Ja viisautta erottaa nämä toisistaan.” Pitkään harkittuani uskalsin katsoa elämää silmiin ja astua varovasti kohti uutta. Uteliaana, askel kerrallaan. Vuodesta 2024 tuli merkityksellisen huikea matka, jossa päällimmäisenä tunteena löytyi ilo ja onnellisuus. Mutta itse piti ottaa ensimmäinen askel. Kukaan ei tehnyt sitä puolestani.

Elämä on kantanut, elämä kantaa. Ollessaan rehellinen itselleen ihminen löytää itsensä näköisen elämän. Muu olisi hukkaanheittämistä. Rohkeus ja vahvuus antavat potkua eteenpäin. Hetkeen tarttuminen tulee mahdolliseksi ja aidoksi. Rehellisyys itseämme kohtaan koituu myös hyödyksi läheisillemme. Hyvinvoipa omainen on meille kaikille kestävä tavoite. Mielenterveysomaisena tarvitsemme sekä vahvuutta, että herkkyyttä. Voimaantumiskeinoja tarvitaan edelleen.

Vuodelta 2025 toivon riittävästi terveyttä, että olisin toimintakykyinen. Että jokaisesta päivästä löytyisi toivo ja merkityksellisyys. Toivon sopivasti haasteita – muuten tyven ei tuntuisi tyveneltä. Kaikkein eniten toivon polveilevaa iloa, syvää rauhaa ja aitoa rakkautta. Oikein isolla mitalla!

Pidä itsestäsi hyvää huolta tulevana vuonna!

Pysyhän tallessa.

Salme Kortesoja
Yhdistyksen kokemusasiantuntija

##### Ranja Jaatinen

Vapaaehtoistoiminnan koordinaattori

Vapaaehtoistoiminta
Yhdistyksen viestintä

044 793 0583
[email protected]

### Sinua saattaa myös kiinnostaa

Muita artikkeleita