https://www.vsfinfami.fi/ajankohtaista/pienin-askelin-eteenpain/

# Pienin askelin – eteenpäin

marras 20, 2024 | Yleinen

PIENIN ASKELIN – ETEENPÄIN

Elämä on yllätyksiä täynnä – joskus myös iloisia sellaisia. Löysin noin viisi vuotta sitten isäni suvun, kun Australiassa asuva pikkuserkkuni otti yhteyttä. Monen mutkan kautta tapasimme ja myös sukukokous saatiin aikaan. Tuolloin hän lähetti minulle kuvan eukalyptuspuusta, jota en tule unohtamaan. Australiaan ”kuuluvat” metsäpalot. Kuvassa monen hiiltyneen, äkkiseltään katsottuna kuolleen puun rungon seassa löytyy puu, joka on alkanut versoa uutta. Eikä ainoastaan uutta, vaan jotain käsittämättömän kaunista. Vaaleanpunaiset läpikuultavan kauniit, elämää täynnä olevat lehdet työntyvät ryppäänä ulospäin saaden koko puun kukkaan; vaikka koko runko näyttää kuolleelta.

Joskus elämässä on näin. Pitkän, vaikean jakson jälkeen saattaa olla, että auringonsäteet sittenkin löytävät tiensä luoksemme. Elämä kantaa hiiltyneestä herkkään. Hetken tie on kevyt kulkea.

Se kantaa myös tulevalla viikolla, jolloin vietämme mielenterveysviikkoa. On äärimmäisen tärkeää, että mielenterveyden hoitaminen on enenemässä määrin esillä. Tähän linkittyy oleellisesti myös omaisten jaksaminen.

WHO:n määritelmän mukaan terveys on suhteellinen hyvinvoinnin tila, erilaisista sairauksista huolimatta. Mielenterveys voi olla samalla tavalla suhteellinen hyvinvoinnin tila. Ei ole yhtä ainoaa oikeaa stabiilia tilaa. Elämän kerrostuneisuus, läheisten voinnin vaihtelut, työ ja vapaa-aika, ihmissuhteet, harrastukset. Rakkaus. Nämä kaikki vaikuttavat siihen, miten jaksamme ja miten katsomme kohti huomista.

Avun hakeminen ja sen saaminen, vertaistuen voima sekä omat tukiverkot voivat parhaimmassa tapauksessa kääntää läheisemme polun niin, että askellus kevenee. Tuolloin jo puhjennut eukalyptuspuu voi puskea uusia kukkaversoja, vähitellen selvitä hiiltyneestä synkästä jaksosta koti uutta.

Kohti elämää ja jokaista uutta huomista.

Hyvää mielenterveysviikkoa 2024! Pidetään toimistamme hyvää huolta.

Salme Kortesoja, yhdistyksen kokemusasiantuntija

Kiinnostaisiko sinua tuottaa sisältöä V-S FinFamin verkkosivuille tai sosiaaliseen mediaan?

### kurkkaa vapaaehtoistoiminta!

Vapaaehtoistoiminta V-S FinFamilla