https://www.mielenterveysseurat.fi/turku/mielenterveysseura/

MIELI Lounais-Suomen mielenterveys ry. on Turun alueella toimiva yhdistys, joka on toiminut rekisteröitynä yhdistyksenä vuodesta 1991 alkaen ja on Mieli ry:n (MIELI Suomen Mielenterveys ry.) jäsenjärjestö. MIELI Lounais-Suomen mielenterveys ry:n hallituksessa on puheenjohtajan lisäksi 6 jäsentä sekä 6 varajäsentä. Hallituksen puheenjohtajana toimii Annikki Alho.

## MIELI Lounais-Suomen mielenterveys ry. ja Turun kriisikeskus

Lounais-Suomen mielenterveys ry:n toiminnan tarkoituksena on psykososiaalisen hyvinvoinnin edistäminen. Tämä tapahtuu ylläpitämällä Turun kriisikeskusta sekä edistämällä monipuolista vapaaehtoisuuteen pohjautuvaa mielenterveystyötä. Tähän työhön yhdistys saa avustusta sosiaali- ja terveysjärjestöjen avustuskeskukselta (STEA) ja Turun kaupungilta. Turun kriisikeskus tuottaa ja kehittää kansalaisjärjestölähtöistä, ammatillista auttamistoimintaa. Se tuottaa myös myytäväksi tarkoitettuja mielenterveyspalveluja, kuten maahanmuuttajille suunnattuja, pitkäkestoisempia tukipalveluja sekä terapiapalveluja.

Myös työnohjaus ja konsultointi sekä koulutukset kuuluvat myytäviin palveluihin. Jotkin kriisikeskuksella järjestettävistä ryhmistä ovat myös myytävää palvelua.

Lounais-Suomen mielenterveys ry:n perustehtävänä on toimia mielenterveyttä edistävien palvelujen tuottajana ja kehittäjänä, oman alansa asiantuntijana ja kansalaisjärjestönä. Kehittämistyötä toteutetaan mm. erillisten hankkeiden kautta. Hankkeita toteutetaan yhteiskunnallisen tilanteen ja asiakkaiden tarpeen mukaan.

Turun kriisikeskuksessa on tällä hetkellä useita erillistoimintoja. Serene-toiminta on pakolaistaustaisille maahanmuuttajille suunnattu toimintamuoto. Serene käynnistyi kehittämishankkeena 2012-2016 ja jatkaa vuoden 2017 alusta Serene-toimintana. Koski on seksuaaliväkivaltatyön työmuoto, joka on alkanut vuonna 2016 kehittämishankkeena. Alun perin hankkeena alkanut, sittemmin toimintamuodoksi vakiintunut Feeniks-työ, on läheisen menettäneille suunnattu työmuoto. Vuosina 2020-2023 toteutettiin MIELItietty-hanke, jossa kehitettiin parikriisityötä.

### Haluatko liittyä jäseneksi?

Voit tukea toimintaamme ja edistää Lounais-Suomen alueella mielen hyvinvointia liittymällä jäseneksemme.

### Haluatko tukea toimintaamme?

Olemme erittäin iloisia ja kiitollisia kaikista meille ohjatuista lahjoituksista! Lahjoituksen antaja voi itse määrittää mihin toimintaan lahjoitus käytetään.