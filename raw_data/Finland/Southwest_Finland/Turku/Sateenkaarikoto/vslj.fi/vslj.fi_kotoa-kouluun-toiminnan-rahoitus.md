https://vslj.fi/kotoa-kouluun-toiminnan-rahoitus/

Uutiset, Tiedotteet ja kannanotot  ·  13.11.2024

# Kotoa kouluun -toiminnan STEA-rahoitus päättyy, jatko turvattu keväälle 2025

VSLJ:n Kotoa kouluun -toiminnan tavoitteena on vähentää kouluakäymättömien lasten ja koulupoissaolotuntien määrää Turussa. Kotoa kouluun -perhevalmentajat työskentelevät alakouluikäisten lasten ja heidän perheidensä kanssa selvittämällä syitä koulupoissaolojen taustalla ja auttamalla koulunkäynnin mahdollistumista.

## Jatko turvattu lukuvuoden 2024–2025 loppuun

Toimintamallin kehittäminen on käynnistynyt vuonna 2021 turkulaisten säätiöiden ja Turun kaupungin rahoittamana. Vuosina 2023–2024 Kotoa kouluun -toiminnalla on ollut STEA:n hankerahoitus. STEA-rahoitus on nyt päättymässä, sillä järjestörahoituksen leikkausten vuoksi vuodelle 2025 STEA:sta ei ollut haettavissa jatkorahoitusta toimintaan.

Jatkon turvaamiseksi olemme neuvotelleet Turun kaupungin kanssa rahoituksesta ja iloksemme saaneet vihreää valoa jatkolle. Turun kaupungin näkemyksen mukaan Kotoa kouluun -toiminnalla on merkittävä rooli lasten ja nuorten syrjäytymisen ehkäisemisessä; sen avulla on voitu auttaa toista sataa perhettä tukemaan lapsensa paluuta takaisin kouluun pitkittyneiden poissaolojen jälkeen. Kaupunki on sitoutunut rahoittamaan tarpeelliseksi ja tulokselliseksi todettua toimintaa ainakin lukuvuoden 2024–2025 loppuun. Yhteistyön jatkamisesta syyskaudesta 2025 eteenpäin neuvotellaan tulevan kevään aikana.

## Lisätiedot

Jaa artikkeli: