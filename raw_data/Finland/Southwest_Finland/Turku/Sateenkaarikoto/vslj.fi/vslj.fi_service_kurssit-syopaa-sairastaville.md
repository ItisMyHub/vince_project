https://vslj.fi/service/kurssit-syopaa-sairastaville/

Kursseja on eturauhassyöpää, rintasyöpää, hematologista syöpää, ruoansulatuskanavan syöpää sekä parantumatonta syöpää sairastaville. Kursseja järjestetään myös niin, että niille voivat osallistua kaikki syöpää sairastavat syöpäsairaudesta riippumatta. Osalla kursseista on teema, kuten liikunta, kuvataide tai melonta.

Miksi kursseille kannattaa osallistua?

Kurssit antavat tietoa, tukea ja keinoja kuntoutumisen tueksi sairauden aiheuttamassa muutostilanteessa. Tavoitteena on, että osallistujat löytävät voimavaroja ja työkaluja oman hyvinvoinnin tueksi, saavat tietoa sairaudesta ja sen tuomasta elämänmuutoksesta, saavat vinkkejä arjen ja ajatusten käsittelyyn sekä kohtaavat muita samassa tilanteessa olevia.

Mitä kursseilla tehdään?

Kursseja ohjaavat terveydenhuollon ammattilaiset, kuten sosionomi, psykologi, sairaanhoitaja, fysio- ja ravitsemusterapeutti sekä syöpätauteihin erikoistuneet lääkärit. Kursseihin sisältyy muun muassa yksilö- ja ryhmäkeskusteluja, asiantuntijaluentoja sekä toiminnallisia menetelmiä.

Miten yksilö-, pari- ja perhekurssit eroavat toisistaan?

Yksilökurssille osallistutaan yksin, parikurssille yhdessä puolison, kumppanin tai tukihenkilön kanssa ja perhekurssille yhdessä koko perheen kanssa. Osa perhekursseista on tarkoitettu perheille, joissa on syöpää sairastava aikuinen ja osa perheille, joissa on syöpää sairastava lapsi.

Miten kursseille haetaan?

Kaikille kursseille voi hakea joko postitettavalla paperihakemuksella tai sähköisesti verkon kautta. Veikkauksen kurssien hakuaika päättyy kuukautta ennen kurssin alkamista, ja Kelan kursseille haku on käynnissä niin kauan kuin paikkoja on jäljellä.

Missä kurssit järjestetään?

Kurssit järjestetään Turun Hirvensalossa sijaitsevassa Meri-Karinassa. Kurssit kestävät viisi päivää, ja kurssin ajaksi osallistujat majoittuvat Meri-Karinaan.

Maksavatko kurssit?

Kaikki kurssit ovat osallistujille maksuttomia. Myös majoittuminen Meri-Karinassa kurssin ajan on maksutonta.

Lounais-Suomen Syöpäyhdistys järjestää syöpää sairastaville ja heidän läheisilleen kursseja.