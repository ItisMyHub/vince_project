https://vslj.fi/lastensuojelujarjestojen-arvo-tyokalu-avaa-toiminnan-kustannusvaikuttavuutta/

Uutiset  ·  10.2.2025

# Lastensuojelujärjestöjen ARVO -työkalu avaa toiminnan kustannusvaikuttavuutta

Yhteiskunnallisten ja taloudellisten vaikutusten osoittaminen on järjestöille yhä tärkeämpää, ja vaatimus vaikuttavuuden osoittamiseen kasvaa. Vuoden 2024 aikana tähän vaatimukseen lähdettiin vastaamaan VSLJ:n, jäsenjärjestöistä koostuvan kehittämisryhmän sekä Sosped Keskuksen yhteistyössä. Lopputuloksena syntyi Sosped Keskuksen rakentama Lastensuojelujärjestöjen ARVO -työkalu.

ARVO on kehitetty tukemaan VSLJ:n ja sen jäsenjärjestöjen vaikuttavuuden arviointia ja yhteiskunnallisen hyödyn todentamista. Työkalu mahdollistaa lastensuojelujärjestöille toiminnan vaikutusten arvioimisen lisäksi tiedolla johdetun kehittämisen. Työkalu myös vahvistaa kykyä perustella toiminnan merkitystä päättäjille ja rahoittajille.

## Miten ARVO-työkalu toimii?

ARVO-työkalun vaikutusten arviointi perustuu kahteen valittuun indikaattoriin: lasten ja nuorten tyytymättömyys elämään ja vanhempien kokema yksinäisyys. Tyytyväisyys on tutkimuksen mukaan merkittävä hyvinvointia vahvistava tekijä ja tyytymättömyys yhteydessä moniin negatiivisiin seurauksiin. Yksinäisyyden on todettu olevan yhteydessä moniin terveyteen ja toimeentuloon vaikuttaviin tekijöihin. Yksinäisyys voi periytyä ja vaikuttaa myös lasten hyvinvointiin.

Työkaluun on rakennettu useita eri vaikutusketjuja, jotka havainnollistavat, millaisia seurauksia indikaattoreiden kuvaamilla ilmiöillä voi olla. Vaikutusketjuissa on tutkimukseen perustuen arvioitu todennäköisyyksiä seurauksille, jotka aiheuttavat kustannuksia yhteiskunnalle. Vaikutusten arvioinnissa hyödynnetään tutkimustiedon lisäksi väestötietoja ja rekisteriaineistoja. Seurausten aiheuttamat kustannukset on arvioitu ensisijaisesti palveluhinnastojen avulla

Kun seuraukset on mallinnettu, voidaan arvioida, miten erilaiset toimenpiteet vaikuttavat yhteiskunnallisesti ja taloudellisesti. Vaikutusten arviointi perustuu siihen, kuinka yleinen jokin indikaattori on järjestöjen toimintaan osallistuvien keskuudessa, ja miten yleisyys muuttuu toiminnan aikana. Esimerkiksi, jos vanhempien yksinäisyyden kokemukset vähenevät, oletetaan, että myös siihen liittyvien kielteisten seurausten todennäköisyys pienenee.

## Muutoksen mittaaminen edellyttää systemaattista tiedonkeruuta

Käytännössä järjestön tehtävä on siis mitata toimintaan osallistuneissa tapahtuvaa muutosta valituissa indikaattoreissa, kohderyhmän mukaan yhdessä tai molemmissa. Tämä edellyttää systemaattista tiedonkeruuta. Järjestö kartoittaa osallistujien kokemuksia aloitus- sekä lopetuskysymyksillä osana omia kyselyitään. Tätä kautta muodostuu myös pitkäaikaisaineistoa, jota hyödyntämällä työkalusta tulee entistä luotettavampi. Seuraamalla muutosta saadaan tietoa siitä, millaisia vaikutuksia järjestön toiminnalla on osallistujien hyvinvointiin.

Monet VSLJ:n jäsenjärjestöjen toiminnot ja kohderyhmät eroavat toisistaan. Työkalu on rakennettu tukemaan mahdollisimman laajasti jäsenjärjestöjä, mutta saattaa vaatia tarkempaa räätälöintiä kunkin toiminnan erityispiirteiden huomioon ottamiseksi. Työkalun pysyvä data, kuten alueelliset ikäryhmät ja ilmiöiden yleisyydet, päivitetään kerran vuodessa VSLJ:n toimesta.

## Lisätietoja Lastensuojelujärjestöjen ARVO-työkalusta

Lisätietoja antavat VSLJ:n kehittämispäällikkö Johanna Syrjänen, johanna.syrjanen@vslj.fi, 0445355139 ja VSLJ:n koordinaattori Salli Siltanen, salli.siltanen@vslj.fi, 0445355138.

Otathan meihin yhteyttä myös, mikäli pohdit, sopisiko ARVO teidän järjestönne käyttöön!

ARVO-työkalun kehittämiseen osallistuivat Sosped Keskuksen johdolla Varsinais-Suomen Lastensuojelujärjestöt ry, Turun ensi- ja turvakoti ry, Mannerheimin Lastensuojeluliiton Varsinais-Suomen piiri ry, Perhekuntoutuskeskus Lauste, KOTA – Lasten ja nuorten hyvinvointi ry, Sateenkaari Koto ry sekä Monikulttuurinen varhaiskasvatus, koulu ja koti ry.

Jaa artikkeli: