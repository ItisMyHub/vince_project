https://vslj.fi/kotoa-kouluun/

# Kotoa kouluun

Kotoa kouluun -toiminnan tavoitteena on vähentää alakouluikäisten lasten koulupoissaoloja ja kouluakäymättömyyttä sekä ehkäistä koulupudokkuutta. Toiminta on tarkoitettu Turussa, Liedossa ja Raisiossa koulua käyville alakoululaisille ja heidän perheilleen, kun lapsella on myöhästelyjä, hankaluutta lähteä kouluun tai jatkuvia poissaoloja.

## Yksilöllistä tukea yksilöllisiin haasteisiin

Koulupoissaolo-ongelmat alkavat usein jo alakoulussa eivätkä usein poistu itsestään, minkä takia niihin on tärkeää puuttua ajoissa. Kotoa kouluun -perhevalmentajat ovat käytettävissä, kun koulupoissaolot herättävät huolta ja perhe kaipaa kotiin tukea tilanteeseen. Poissaoloja voi olla kertynyt vasta vähän tai jo enemmänkin. Koulupoissaolot alkavat usein kouluun lähtemisen hankaluutena ja myöhästelynä, joten apua perhevalmentajilta voi saada jo tässä vaiheessa. Toiminta on perheille maksutonta ja täysin vapaaehtoisuuteen perustuvaa. Apua saa myös ruotsiksi ja englanniksi.

Kotoa kouluun -työskentelyn tarkoituksena on selvittää ja ratkoa yhdessä lapsen ja hänen perheensä kanssa syitä koulupoissaolojen takana. Perhevalmentaja auttaa näiden syiden korjaamisessa, jotta koulupoissaolot vähenisivät ja lapsen koulunkäynti mahdollistuisi. Tavoitteena on myös vähentää vanhempien huolta lapsen koulunkäynnistä ja lisätä heidän voimavarojaan. Perhevalmentajaan voi ottaa yhteyttä huoltaja itse tai esimerkiksi koulun ammattilainen perheen luvalla.

Työskentely räätälöidään jokaiselle lapselle ja perheelle sopivaksi. Työskentely käynnistyy aina perhevalmentajien kotikäynnillä ja tilanteen kartoituksella. Tukeen voi sisältyä esimerkiksi perheen arkirutiinien sujuvoittamista, vanhemmuuden tukea, vertaisryhmätoimintaa tai nepsy-haasteissa tukemista. Tapaamisia voidaan järjestää kotona, koulussa sekä Perhetalo Heidekenillä. Perhevalmentajat tekevät tiivistä yhteistyötä lapsen opettajan ja koulun muun henkilökunnan kanssa, sekä mahdollisten muiden perheen kanssa työskentelevien tahojen kanssa.

"Erittäin haastavassa ja kuormittavassa tilanteessa toiminta oli se ainoa taho joka oli koko ajan rinnalla neuvomassa ja tukemassa. Meille aivan ratkaiseva tukitaho."

Lapsen vanhemman palaute

## Toiminnan tausta

Kotoa kouluun -toiminnan kehittäminen on käynnistetty vuonna 2021 kolmen turkulaisen säätiön rahoittamana. Turun kaupunki on ollut kehittämässä ja rahoittamassa toimintaa alusta asti. Vuosina 2025–2026 Kotoa kouluun -toiminta jatkuu Turussa kaupungin rahoittamana. Uuden säätiörahoituksen myötä toiminta laajenee syksyllä 2025 Liedon ja Raision kaupunkeihin.

Kotoa kouluun -toiminnan rahoitus:

"Perhevalmentajan työ on ollut juuri sitä, mitä koulu on kaivannut sillaksi kotien väliin. Ilman heidän panostaan ja ammattitaitoaan oppilas olisi jäänyt kotiin vielä pidemmäksi aikaa."

Yhteistyökumppanin palaute

### Kotoa kouluun esite

Esitteestä löydät lisätietoa Kotoa kouluun -toiminnasta. Voit tulostaa esitteen tai jakaa linkin eteenpäin.

### Broschyr om Tillbaks Till Skolan

Du hittar mer information om Tillbaka Till Skolan i broschyren. Du kan skriva ut broschyren eller dela länken.

### Tutkimusraportti Kotoa kouluun -toiminnan vaikutusten analyysista (2024)

Kotoa kouluun -toiminnan vaikutusten analyysista tehdyssä tutkimusraportissa esitellään Kotoa kouluun -toimintamalli, sekä tarkastellaan erilaisia koulunkäynnin haasteita ja niiden taustasyitä sekä kuullaan millainen vaikutus toiminnalla on ollut niin lapsiin kuin heidän vanhempiinkin. Raporttia varten haastateltiin 12 vanhempaa ja seitsemää koulunkäynnin ammattilaista, jotka ovat työskennelleet Kotoa kouluun -perhevalmentajien kanssa vähintään muutamia kuukausia vuosien 2022–2023 aikana.

## Lue lisää Kotoa kouluun -toiminnasta

Kotoa kouluun -toiminnan jatko turvattu Turussa vuoden 2026 loppuun. VSLJ 12.6.2025.

Kotoa kouluun -toiminnan kuulumisia vuodelta 2024. VSLJ 12.2.2025.

Lasten poissaolot koulusta lisääntyneet Turussa – kaupungissa epäillään, että syynä voi olla liian vaativa alakoulu, YLE 22.9.2022

Perhevalmentajien tuki purrut koulupoissaoloihin – uudenlaiselle työmuodolle haetaan jatkoa, TS 12.4.2022

Kotoa kouluun -toiminta tekee oppilaan nähdyksi ja kuulluksi. OPPIVA-verkoston uutiset 8.9.2021

Aikuisen avulla takaisin kouluun. vslj.fi, artikkeli julkaistu alunperin Peruskoulu on parasta -lehdessä syksyllä 2021.

Alakouluikäisten koulupoissaolot yleistyneet ja pitkittyneet – perhevalmentajat Turussa kotien avuksi. TS 9.3.2021

### Minna Huunonen

Kotoa kouluun -toiminnan perhevalmentaja (sosionomi AMK, nepsy- ja eläinavusteinen valmentaja)

### Monica Essén

Kotoa kouluun -toiminnan perhevalmentaja (sairaanhoitaja YAMK, FM, nepsyvalmentaja). Också på svenska and in English.

### Juho Uutela

Kotoa kouluun -toiminnan perhevalmentaja (Raisio, Lieto)

## Muu kehittämistyö

Tutustu VSLJ:n muuhun kehittämistyöhön ja hankkeisiin.