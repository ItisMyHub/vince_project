https://vslj.fi/service/tukea-nuorelle-asumiseen-ja-itsenaistymiseen/

Tarjoamme tukea nuorille itsenäistymisvaiheessa

Tukihenkilötoimintaa tarjoamme Turussa ja lähikunnissa. Yksilöllisesti räätälöityä 1-5 kerran etäasumisvalmennusta tarjoamme koko Varsinais-Suomen maakunnan alueelle etäyhteydellä.

TUAS – Nuorten tuetun asumisen vapaaehtoiset tukihenkilöt tukevat 18–25-vuotiaita itsenäistymisvaiheessa olevia, sekä yksin asumista ja elämistä opettelevia nuoria arjessa. Itsenäistymisvaihe on muutosten aikaa, jolloin nuori on yleensä joko muuttamassa tai hiljattain muuttanut, ensimmäistä kertaa omaan asuntoon.

Tukihenkilö on luotettava aikuinen, jonka antama apu voi olla konkreettista yhdessä tekemistä tai keskustelua arjen asioista. Jokainen nuori määrittelee aina itse sen, mihin asioihin hän tukihenkilön tukea kaipaa.

Tukihenkilöltä yksilöllisesti räätälöityä tukea

Nuori ja tukihenkilö tapaavat toisiaan viikon tai kahden viikon välein heidän yhdessä sopimanaan aikana. Tapaamisten sisältö ja kesto riippuvat nuoren tilanteesta sekä hänen yksilöllisistä tarpeistaan. Tapaamiset voivat toteutua nuoren omassa kodissa, etenkin silloin, jos tuen tarve liittyy kodinhoidollisiin asioihin, kuten ruoanlaittoon tai siivoamisen opetteluun.

Tukihenkilö voi myös olla apuna virallisten asioiden hoidossa tai erilaisiin palveluihin tutustumisessa. Hänen kanssaan nuori voi opetella päivärytmin ylläpitämistä sekä rahankäytön suunnittelua, keskustella luottamuksellisesti mieltä askarruttavista asioista tai ihan vain kokeilla uudenlaisia asioita ja harrastuksia.

Nuori ja vapaaehtoinen tukihenkilö sitoutuvat tukisuhteeseen noin vuodeksi ja toiminta perustuu molemminpuoliseen vapaaehtoisuuteen.

Vapaaehtoisten tukihenkilöiden tukea itsenäistymisvaiheessa oleville nuorille asumiseen ja arjen taitojen opetteluunitsenäistyminen,tukea arkeen