https://www.vsfinfami.fi/vapaaehtoistoiminta/

# Vapaaehtoistoiminta

Meille on tärkeää, että vapaaehtoiset saavat iloa ja jaksamista omaan elämäänsä vapaaehtoistoiminnan kautta.

”Itse olen aikoinani saanut tukea ja kun itse olen voimissani, jaan mielelläni elämän karikoita.”

– Vapaaehtoisen palaute, 2023

## Vapaaehtoiset ovat toimintamme tärkeä kivijalka

Yhdistyksen toiminnassa on mukana kasvava joukko eri-ikäisiä sekä eri taustoista tulevia vapaaehtoisia. Osalla vapaaehtoisista on itsellään kokemusta siitä, kun läheinen sairastaa psyykkisesti tai käyttää päihteitä väärin, mutta toimintaan osallistuminen edellyttää vain kiinnostusta vapaaehtoistoimintaan sekä halua tukea läheisten jaksamista ja hyvinvointia!

## Vapaaehtoistoiminnan periaatteisiin kuuluvat tasa-arvoisuus, luottamuksellisuus, avoimuus sekä ilo

Meille on tärkeää, että vapaaehtoiset saavat iloa ja jaksamista omaan elämäänsä vapaaehtoistoiminnan kautta. Kaikki yhdistyksen vapaaehtoiset koulutetaan tehtäväänsä. Lisäksi kaikille vapaaehtoisille järjestetään työnohjausta, lisäkoulutuksia, virkistystä sekä ryhmätapaamisia. Kaikki vapaaehtoistoimintamme on ammatillisesti ohjattua ja toimintaan voi osallistua juuri sen verran kuin haluaa.

Alla näet esittelyt yhdistyksen vapaaehtoistoiminnan tärkeimmistä eri muodoista ja vaihtoehdoista. Näiden lisäksi voi osallistua erilaisiin pienempiin tehtäviin oman kiinnostuksen mukaan!

Katso lisätiedot vapaaehtoisten koulutuksista täältä!

Jos sinulla herää kysyttävää, tai et löydä koulutuksista itsellesi sopivaa koulutusta, jätä yhteydenottopyyntö niin olemme yhteydessä sinuun.

# Yhteydenottopyyntö

Nimi

Sähköposti

Kysy, tai kerro itsestäsi, ja mahdollisesta kiinnostavasta vapaaehtoistehtävästä!

4 + 3 =

##### Ranja Jaatinen

Vapaaehtoistoiminnan koordinaattori

Vapaaehtoistoiminta
Yhdistyksen viestintä

044 793 0583
[email protected]

##### Jaana Knaapi-Lehtonen

Läheistyön koordinaattori

Ikäihmiset ja perhetyö

040 722 4961
[email protected]

### Lue lisää

Vapaaehtoisten koulutukset

Tukihenkilötoiminta

Vapaaehtoisten kulukorvauslomake

### Tutustu myös!

Turvallisen tilan periaatteet

Arvostavan kohtaamisen pelisäännöt

##### Tukihenkilötoiminta

Yhdistys kouluttaa vapaaehtoisia tukihenkilöitä toimimaan kaikenikäisten (7-vuotiaasta eteenpäin) mielenterveys- ja päihdeläheisten tukena. Toiminnan tarkoituksena on tukea läheisen jaksamista tarjoamalla pidempikestoista yksilöllistä tukea ja tarjota vapaaehtoiselle tukihenkilölle mahdollisuus tehdä pidempikestoista, mutta joustavaa vapaaehtoistoimintaa.

Tukisuhteet kestävät noin 1–2 vuotta, minkä aikana tuettava ja tukihenkilö tapaavat säännöllisesti noin 1–2 kertaa kuukaudessa. Tapaamisissa tarkoituksena on tehdä jotakin mukavaa toimintaa yhdessä, esimerkiksi elokuvissa käymistä, uuden harrastuksen etsimistä, yhdessä läksyjen tekoa, lenkkeilyä tai vaikka kulttuuritapahtumiin tutustumista.

Tukihenkilö on läsnä oleva, empaattinen, tavallinen aikuinen, joka on saanut koulutuksen tehtäväänsä. Tukihenkilötoiminta on ammatillisesti ohjattua, ennaltaehkäisevää ja tavoitteellista vapaaehtoistyötä. Yhdistys tukee tukihenkilöä kulukorvauksin, jotta vapaaehtoistoiminta ei vaadi rahallista panostusta.

Tukihenkilötoimintaa ohjaavat tukihenkilötoiminnan pelisäännöt, joihin pääset tutustumaan tästä!

##### Ryhmän- tai avoimen toiminnan ohjaaja

Tarjoamme läheisille erilaisia ryhmiä, joiden tarkoituksena on tukea hyvinvointia sekä luoda mahdollisuuksia vertaistuelle. Ryhmien sisällöt sekä toteutustavat perustuvat paljon läheisten toiveisiin ja tarpeisiin. Monet yhdistyksen ryhmistä ovat vapaaehtoisten ohjaamia ja osassa vapaaehtoiset toimivat työntekijän työparina. Osassa ryhmistä on tarpeellista, että ohjaajalla on myös vertaiskokemusta, mutta ryhmän ohjaajana voi toimia vaikka ei olisikaan itse läheinen.

Vapaaehtoista työparia kannustetaan osallistumaan yhdistyksen tarjoamiin työnohjauksiin. Jokaiselle vapaaehtoiselle työparille on työntekijän tuki koko ryhmäkauden ajan.

Avoin toiminta on toimintaa, johon osallistujien ei tarvitse ilmoittautua erikseen. Avointa toimintaa on sekä erillisinä iltoina että ryhmämallisena toimintana.

##### Verkkovapaaehtoisuus

Discordissa, nuorten virtuaalisessa kohtaamispaikassa, voit vapaaehtoisena toimia muun muassa keskustelijana, etäryhmän ohjaajana tai auttaa hyvän ilmapiirin ylläpitämisessä moderaattorina.

Verkkovapaaehtoisena on mahdollista toimia myös sisällöntuottajana somealustoille, kuten Instagramiin tai TikTokiin sekä kirjoittaa artikkeleja kotisivuille.

##### Kokemusasiantuntija

Yhdistyksen koulutetut kokemusasiantuntijat kertovat oman tarinansa mielenterveys- tai päihdeomaisena ja sen vaikutuksista omaan elämäänsä. Kokemusasiantuntijat voivat olla mukana esimerkiksi oppilaitosten tunneilla, luennoilla, seminaareissa, työyhteisöissä ja FinFamin valtakunnallisissa tietoiskuissa. Yhdistyksen oma kokemusasiantuntija koulutus on tulossa vuonna 2025. Lue lisää koulutuksesta täältä.

Vaatimuksia kokemustoiminnasta kiinnostuneille:

##### Vertaiset

Vertaiset ovat mielenterveys- ja päihdeläheisiä, jotka voivat yhdessä työntekijän kanssa tarjota tukea yhdistyksen keskustelutukeen (1–5 krt.) tulleille läheisille. Keskustelutilanteessa työntekijä tarjoaa tietoa sekä tukea ja vertainen tuo toivoa sekä ymmärrystä tunnetasolla.

Vertaisen tuoma vertaistuellinen toivo ja rohkaisu keskusteluissa on koettu erittäin hyväksi ja antaa paljon myös vapaaehtoiselle. Vertaisena saa mahdollisuuden jakaa omaa kokemusta ja antaa tukea, jota olisi mahdollisesti itse tarvinnut tai on saanut ja kokenut hyväksi.

Toiminta on ammatillisesti ohjattua. Edellytämme, että vertaiseksi kouluttautuva vapaaehtoinen on itse päässyt käsittelemään aiemmin omaa läheiskokemustaan.

##### Luottamustehtävät

Luottamustehtävissä voi yhdistyksellä toimia hallituksen jäsenenä ja osallistua näin yhdistyksen toiminnasta päättämiseen sekä halutessa edustaa yhdistystä erilaisissa työryhmissä tai tapahtumissa.

##### Muut mahdolliset tehtävät

Vapaaehtoisena voit oman kiinnostuksesi mukaan esimerkiksi kirjoittaa mielipidekirjoituksia ja vaikuttaa, osallistua messuille sekä erilaisiin tapahtumiin ja kehittää toimintaamme. Ideoimme mielellämme vapaaehtoisen kanssa yhdessä uutta toimintaa – ota rohkeasti yhteyttä!

Klikkaa kuvaa avataksesi se pdf-muodossa. Kuva avautuu uuteen välilehteen.