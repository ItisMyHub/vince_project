https://www.vsfinfami.fi/ajankohtaista/ajatellaan-alueellisesti-toimitaan-paikallisesti/

# Ajatellaan alueellisesti, toimitaan paikallisesti!

marras 17, 2021 | Yleinen

Vuodenvaihde tuo uudet tuulet Varsinais-Suomen mielenterveysomaiset – FinFami ry:n toimintaan, kun jatkossa saman yhdistyksen nimen alla löytyvät sekä Turun että Salon toimipisteet. Yhdistämme voimamme Salon seudun FinFamin toiminnan siirtyessä osaksi V-S FinFamin toimintaa.

Yhdessä toimien voimme tukea omaisia entistä paremmin ja monipuolisemmin. Järjestökenttä on monien haasteiden edessä, samanaikaisesti mielenterveysomaisten tuen tarve kasvaa. Uudella organisoinnilla pystymme luomaan omaistoimintaa myös uusiin kuntiin yhdessä vapaaehtoisten ja ammattilaisten kanssa. Yhdistymisellä vastataan myös sote-uudistuksen ja maakuntamallin tuomiin muutostarpeisiin. Neuvottelut julkisen sektorin kanssa käydään jatkossa laajemmilla maantieteellisillä alueilla kuin yksittäisissä kunnissa.

Järjestöjen tulevaisuuden rahoitus on muuttumassa radikaalistikin. Yhteistyöllä varmistetaan omaistyön jatkuminen, kun rajattuja resursseja, euroja ja vapaaehtoisten aikaa käytetään mahdollisimman vähän hallintoon ja mahdollisimman paljon omaisten tukemiseen.

Sekä Turun että Salon toimipisteet palvelevat jatkossakin totuttuun tapaan. Yhdistyksien monipuolinen toiminta, omaisneuvonta, vertaistukiryhmät, virkistys, koulutukset ja kurssit, jatkuvat ennallaan yhteisen nimen alla.

Tervetuloa mukaan toimintaamme Halikossa, Kaarinassa, Loimaalla, Raisiossa, Salossa, Somerolla, Turussa ja Uudessakaupungissa!