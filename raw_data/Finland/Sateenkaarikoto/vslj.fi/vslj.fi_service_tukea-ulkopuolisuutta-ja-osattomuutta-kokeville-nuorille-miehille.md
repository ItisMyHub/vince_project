https://vslj.fi/service/tukea-ulkopuolisuutta-ja-osattomuutta-kokeville-nuorille-miehille/

Ulkokehän Miehet -hanke tarjoaa tukea ulkopuolisuutta ja osattomuutta kokeville nuorille aikuisille miehille. Toiminta vahvistaa osallistujien hyvinvointia ja arjen toimintakykyä ja tarjoaa yksilöllistä keskusteluapua sekä järjestää ohjattuja vertaisryhmiä.

Voit hakeutua toimintaan, jos sinua mietityttää esimerkiksi oma elämänhallintasi, sosiaalinen eristäytyneisyytesi, netissä viettämäsi aika tai mahdollinen pettymys ja turhautuminen yhteiskuntaan. Tuesta voi olla sinulla hyötyä myös, jos koet jääneesi elämässäsi tavalla tai toisella hieman jumiin ja olet halukas miettimään tulevaisuuttasi. Toimintaan voivat hakeutua mukaan myös niin sanottuihin incel-yhteisöihin kuuluvat nuoret miehet.

Voit osallistua toimintaan kasvokkain, puhelimitse ja etäyhteyksin. Kasvokkain järjestettävät tapaamiset pidetään Miessakkien toimitiloissa Helsingissä ja Turussa ja etäyhteyksien kautta valtakunnallisesti.

Yksilötapaamisten painopiste on osallistujien kuulemisessa ja heidän moninaisten taustojensa sekä kokemustensa ymmärtämisessä. Tapaamisten tavoitteena on syventyä siihen, miten osallistujat jäsentävät elämäänsä ja kohtaamiaan haasteita. Yksilötapaamisissa saat tukea elämäntilanteesi pohtimisessa, erilaisten vaihtoehtojen miettimisessä sekä eteenpäin suuntaamisessa. Keskusteluapua auttaa sinua saamaan arkeesi uutta suuntaa, sisältöjä ja esimerkiksi sosiaalisuutta.

Vertaisryhmissä samankaltaisissa elämäntilanteissa olevat miehet pääsevät jakamaan kokemuksiaan ammattilaisen opastuksella. Ryhmissä osallistujat saavat voimaannuttavia kokemuksia vertaisuudesta ja näkökulmia omaan tilanteeseensa. Osallistuminen auttaa elämän haasteiden käsittelyssä ja niihin rakentavien ratkaisujen hakemisessa. Kaikkien osallistujien kokemuksia käydään läpi luottamuksellisesti ja tasavertaisesti.

Toiminta on luottamuksellista ja maksutonta.

Ulkokehän Miehet -hanke toteutetaan vuosina 2024–2026 ja se on osa STEAn Näkymättömät-avustusohjelmaa. Toimintaa rahoittaa sosiaali- ja terveysministeriö.Tukea ulkopuolisuutta ja osattomuutta kokeville nuorille aikuisille miehille. Toiminta vahvistaa osallistujien hyvinvointia ja arjen toimintakykyä.incel,osattomuus