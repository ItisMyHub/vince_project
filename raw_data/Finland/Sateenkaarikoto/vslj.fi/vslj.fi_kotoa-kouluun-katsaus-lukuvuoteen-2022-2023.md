https://vslj.fi/kotoa-kouluun-katsaus-lukuvuoteen-2022-2023/

Uutiset  ·  16.8.2023

## Asiakkaita kaikilta luokka-asteilta

Uusi lukuvuosi on juuri alkanut ja töitä tehdään taas uusien pienten koululaisten koulunkäynnin helpottamiseksi. Pieni katsaus kuitenkin vielä päättyneeseen 2022–2023 lukuvuoteen.

Kotoa kouluun -toiminnalla oli työntäyteinen vuosi. Varsinkin loppukevät oli hyvin kiireistä, mutta myös palkitsevaa aikaa. Viime lukuvuoden aikana meillä oli kaiken kaikkiaan 70 asiakasta. Näistä lapsista 47 lapsen asiakkuus alkoi lukuvuoden 22-23 aikana, ja heitä tuli 21:stä eri Turun alakoulusta. Kaikki luokka-asteet olivat edustettuna, mutta eniten asiakkaita oli luokilta 4 ja 5 (lähes 60 % asiakkaista).

## Työskentelystä ollut hyötyä koko perheelle

Perheitä tapasimme heidän kotonaan tai toimistollamme kaiken kaikkiaan n. 160 kertaa, keskimäärin 5 kertaa/perhe. Kevätlukukauden lopussa vanhemmille lähetettiin palautekysely, jonka perusteella runsaalla puolella asiakkaistamme lapsen koulunkäynti on helpottunut ja hyvinvointi lisääntynyt paljon ja kolmasosalla jopa erittäin paljon.

91 % vastanneista koki, että Kotoa kouluun –toiminnasta ja perhevalmentajien työskentelystä on ollut paljon tai erittäin paljon hyötyä koko perheelle. Poissaolot ja/tai myöhästymiset olivat vastaavasti vähentyneet paljon, erittäin paljon tai jonkin verran kaiken kaikkiaan yli 60 %:lla kaikista asiakaslapsista.

## Moniammattillinen yhteistyö lapsen edun mukaista

Lähes puolella asiakkaista oli lastenpsykiatrian kontakti ja kolmanneksella lapsiperhesosiaalityön tai lastensuojelun kontakti. Saimmekin osallistua lähes 120:een eri verkostopalaveriin elokuun ja kesäkuun välisenä aikana.

Viime lukukauden aikana saimme todeta, että moniammatilliseen yhteistyöhön olisi panostettava selkeästi enemmän kaikissa Varhan, sosiaalitoimen ja Tyksin toimipisteissä. Useimmiten yhteistyö toki toimii loistavasti ja perhettä tukien, mutta valitettavasti olemme myös kokeneet tilanteita, joissa lapsen etu on jäänyt resurssipulan ja/tai jonkun yksittäisen ammattilaisen oman näkemyksen jalkoihin.

Kouluakäymättömät lapset ovat useimmiten erityisen tunneherkkiä ja fiksuja yksilöitä, joilla on välillä koko maailman murheet omilla harteillaan. Jokaisen lapsen koulunkäynnin haasteet ovat aina pienempien osien summa, ja sen selvittämiseen ja tuen antamiseen tarvitaan näin ollen meitä kaikkia; lapsen omien vanhempien lisäksi niin monia koulun aikuisia, eri hoitotahoja kuin sosiaalipalveluitakin.

Meillä kaikilla on paikkamme lapsen tukiketjussa ja kuten kulunut sanonta kuuluu: olemme juuri niin vahvoja kuin koko ketjun heikoin lenkki. Pitäkäämme siis tulevana lukukautena kiinni siitä, että teemme kaikki yhdessä monialaista ja vaikuttavaa työtä hyvässä yhteistyössä, kunnioittaen toistemme uniikkia ammattitaitoa!

Ihanaa syksyn alkua toivottavat

Kotoa kouluun -toiminnan perhevalmentajat Minna ja Monica

Lue lisää Kotoa kouluun -toiminnasta.

Jaa artikkeli: