https://vslj.fi/neurokirjo-nuorella-mita-ammattilaisten-olisi-hyva-huomioida/

Uutiset, Blogi  ·  7.4.2025

# Neurokirjo nuorella – mitä ammattilaisten olisi hyvä huomioida?

Lapsen ja nuoren kehityksessä voi olla epätasaisuutta esimerkiksi oppimisessa, tarkkaavuudessa, oman toiminnan ohjauksessa ja sosiaalisessa vuorovaikutuksessa. On arvioitu, että Suomessa ainakin noin 15 prosentilla väestöstä esiintyy tällaisia piirteitä (Juva ym. 2015), joita voi kutsua esimerkiksi neurokirjon, neuromonimuotoisuuden tai nepsy-piirteiksi. Piirteet voivat näkyä sekä voimavarana tai erityistaitoina että arkea hankaloittavina tekijöinä, kuten keskittymisvaikeuksina ja impulsiivisuutena (Juva ym. 2015; Sedgwick ym. 2019). Koska nämä piirteet vaikuttavat merkittävästi nuorten arkeen ja hyvinvointiin, on neuromoninaisuuden ymmärtäminen sekä tuen ja palvelujen kehittäminen neurokirjon nuorten tarpeita vastaaviksi tärkeä osa sote-, kasvatus- ja opetusalojen ammattilaisten työtä.

## Ymmärrä ainakin nämä neurokirjon nuorista

Neurokirjon nuorista ja heidän palvelutarpeistaan kuultiin Tiedosta toimeen -webinaarissa 25.3.2025. Esitys perustui Neuropsykiatrisesti oireilevat nuoret palvelujen pyörteissä – sosiaalityön, nuorisopsykiatrian ja erityispedagogiikan yhteistutkimus (NEPSOS, 2022–2024) -tutkimushankkeessa tehtyihin nuorten, vanhempien ja ammattilaisten haastatteluihin. Hankkeessa haettiin ratkaisuja palvelujärjestelmän haasteisiin. Tähän artikkeliin on koostettu webinaarin tärkeimmät kohdat lapsia ja nuoria sekä heidän perheitään kohtaavien ammattilaisten näkökulmasta.

### 1. Kiinnitä huomiota kohtaamiseen ja mahdollista osallisuus

Monet neurokirjon nuoret ja heidän vanhempansa ovat kokeneet, ettei heitä ole palveluissa kuultu tai ymmärretty riittävästi. Jotta nuori voi ja haluaa vastaanottaa tukea, hänen tulee tuntea, että häneen halutaan tutustua, häntä kohdellaan myönteisesti ja häntä kuunnellaan aidosti. Ammattilaisen ei tarvitse tietää kaikkea nuoren diagnoosista, sillä tärkeintä on halu oppia, osoittaa kunnioitusta ja kohdata nuori arvostavasti. On tärkeä kiinnittää myös huomiota nuoren osallisuuteen ja sen toteutumistapoihin. Millainen osallistumisen on nuorelle mahdollinen ja toimiva, kun käsitellään häntä koskevia asioita esimerkiksi kokouksissa? Tue tarvittaessa nuorta tai harjoittele hänen kanssaan osallistumista.

### 2. Kuuntele nuorta ja perhettä tukimuotojen valinnassa

Neurokirjon nuoret eivät muodosta yhtenäistä ryhmää, jossa kaikilla olisi samankaltaiset tuen tarpeet. Myös jokaisen perheen tilanne on ainutlaatuinen. On tärkeää, että sekä nuori että perhe pääsevät osallistumaan tuen suunnitteluun, kehittämiseen ja arviointiin. Tuen tavoitteiden mukaisesti tulee myös harkita, missä kokoonpanossa palvelu järjestetään. Joskus yksilötuki nuorelle on keskeistä, toisinaan koko perheen tukeminen voi olla tärkeämpää.

### 3. Ole tietoinen ja jaa tietoa

Neurokirjoon liittyvää asiantuntijatietoa on saatavilla runsaasti esimerkiksi Näe Nepsy -sivustolta sekä Autismi- ja ADHD-liittojen verkkosivuilta. Ammattilaisen on hyvä perehtyä mahdollisuuksien mukaan uusiin työskentely- ja palvelumalleihin sekä neurokirjon perustietoon.

On tärkeää tarjota myös nuorelle ja perheelle riittävästi tietoa diagnoosista, sen vaikutuksista arkeen sekä saatavilla olevista tukimuodoista. Vanhemmat kaipaavat myös tietoa siitä, miten nuoren neurokirjo tulisi huomioida arjessa ja omassa vanhemmuudessa.

### 4. Vahvista osaamista yhdessä toisten ammattilaisten kanssa

Nuoren ja perheiden tuen tarpeisiin vastaaminen edellyttää ammattilaisilta ammatti- ja hallintorajat ylittävää yhteistyöosaamista, joka vahvistuu yhteisissä keskusteluissa ja ammattirajat ylittävissä koulutuksissa. Toimivan moniammatillisen yhteistyön perustana on jaettu ja yhteisesti muodostettu arvopohja ja tieto neuromoninaisuudesta. Yhteistyön tulee muotoutua nuoren ja perheen tarpeiden ja yhdessä asetettujen tavoitteiden ympärille.

## Tiedosta toimeen -webinaarit tuovat tutkittua tietoa ammattilaisille

Tiedosta toimeen -webinaarit tuovat tutkittua tietoa ajankohtaisista aiheista napakassa paketissa erityisesti lasten, nuorten ja lapsiperheiden parissa työskenteleville ammattilaisille. Seuraavan Tiedosta toimeen -webinaarin aiheena on Piirreresilienssi vanhempien mielenterveyden tukena. Webinaari järjestetään tiistaina 6.5. klo 13–13.40. Ilmoittaudu mukaan täältä.

Jaa artikkeli: