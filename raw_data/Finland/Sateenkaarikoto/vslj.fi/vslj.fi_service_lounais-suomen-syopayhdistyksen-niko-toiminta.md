https://vslj.fi/service/lounais-suomen-syopayhdistyksen-niko-toiminta/

Niko-toiminta on Lounais-Suomen Syöpäyhdistyksen alaista toimintaa, jonka tarkoituksena on kehittää terveyden edistämisen malleja nuorten nikotiinituotteiden käytön ennaltaehkäisemiseksi, vähentämiseksi ja lopettamiseksi.

Nikotiinituotteet aiheuttavat voimakkaan riippuvuuden sekä runsaasti terveyshaittoja, kuten syöpää, suun alueen sairauksia, sydän- ja verisuonisairauksia sekä metabolista oireyhtymää. Nikotiinilla on tutkitusti myös haitallinen vaikutus nuorten vielä kehittyville aivoille.

Menestyksekäs nikotiinituotteiden käytön ehkäisy ja vähentäminen vaativat yksilöiden, yhteisöjen ja yhteiskunnan toimia. Terveydenedistäminen on vaikuttavinta, kun nuoret ovat itse osallisina toiminnan suunnittelussa ja toteuttamisessa. Tämän vuoksi Niko-toiminnassa terveyden edistämistä ei tehdä nuorille, vaan yhdessä nuorten kanssa. Osallistavaa koulutusta järjestetään myös vanhemmille sekä nuorten parissa työskenteleville ammattilaisille, kuten opettajille, terveydenhoitajille ja valmentajille.

Vuosittain järjestettävä Säkitön syyskuu -kampanja kannustaa terveeseen, nuuskattomaan elämäntapaan ja sen tarkoituksena on lisätä tietoa nikotiinituotteista ja edistää nuorten nuuskattomuutta sekä nikotiinittomuutta.

Suomen Syöpäyhdistys, Olympiakomitea ja EHYT ry ovat kehittäneet Nuuskaton urheilu -toimintamallin, joka sisältää maksuttomia työkaluja seuratoimijoille ja valmentajille nikotiinittomuuden edistämiseksi. Niko-toiminta tarjoaa Varsinais-Suomen alueella Nuuskaton urheilu -toimintamallin käyttöönottoon liittyvän koulutuksen ja perehdytyksen. Koulutus sisältää ajankohtaista tietoa nuorten nuuskan ja muiden nikotiinituotteiden käytöstä ja terveyshaitoista sekä perehdytyksen toimintamallin työkaluihin.

Niko-toiminta käynnistyi projektina, mutta on nykyisin vakiintunut osa yhdistyksen toimintaa.

Niko-toiminnnan tarkoituksena on ennaltaehkäistä, vähentää ja lopettaaa nuorten nikotiinituotteiden käyttö.