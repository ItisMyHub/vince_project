https://vslj.fi/koettu-auttaa-lastensuojelujarjestojen-kokemustieto-kayttoon/

Uutiset  ·  4.4.2025

# Koettu auttaa – lastensuojelujärjestöjen kokemustieto käyttöön

Kokemusosaaminen täydentää ammatillista ja tutkittua tietoa, ja sen avulla voidaan vahvistaa asiakkaan sitoutumista palveluun, tukea ammattilaisen osaamista ja kehittää palveluita. Puhuttiin sitten vertaisesta, kokemustoimijasta, -asiantuntijasta tai -kumppanista, viestimme on sama. Tätä potentiaalia tulisi hyödyntää nykyistä enemmän.

Varsinais-Suomen Lastensuojelujärjestöt ry:n (VSLJ) Koettu auttaa -kampanja tuo esiin alueen lastensuojelujärjestöjen kokemustoimijoita ja esimerkkejä kokemusäänen hyödyntämisestä. Kampanjassa eri lastensuojelujärjestöjen kokemustoimijat ja järjestöjen sekä hyvinvointialueen ammattilaiset kertovat, miten ja miksi kokemustietoa pitäisi hyödyntää entistä enemmän.

## Kokemusääni asiakkaan, ammattilaisen ja palveluiden tukena

Termejä kokemustoimija ja kokemusasiantuntija käytetään toisinaan rinnakkain. Lastensuojelujärjestöillä on toimijoille myös omia nimikkeitä, kuten kokemuskumppani, vertaisläheinen, vertaistukihenkilö ja kehittäjänuori.

Kaikkia lastensuojelujärjestöjen kokemustoimijoita yhdistää omakohtainen kokemus erilaisista haasteista sekä palveluista. Kokemuksen kautta syntynyttä kokemusosaamista hyödynnetään muun muassa muiden ihmisten tukemisessa, palveluiden kehittämisessä tai ammattilaisten osaamisen lisäämisessä. Parhaimmillaan kokemustoiminta lisää ammattilaisten ja asiakkaiden välistä luottamusta ja tuo palvelunkäyttäjien ääntä päätöksentekoon sekä ylipäätään julkiseen keskusteluun. Toisaalta rohkeat kokemustarinat ovat omiaan murtamaan myös ennakkoluuloja.

Lastensuojelujärjestöjen kokemustoimijoilla voi olla kokemusta esimerkiksi lastensuojelusta, mielenterveys- ja päihdeongelmista, lähisuhdeväkivallasta tai pakolaisuudesta. Oli kokemustausta mikä tahansa – se tuo arvokasta ja ennen kaikkea uutta näkökulmaa totuttujen lähestymistapojen rinnalle.

## Koettu auttaa -kampanja tuo esiin kokemustoimijoiden äänen

VSLJ:n tavoitteena on, että kokemus- ja asiakasääntä hyödynnettäisiin entistä enemmän alueen palveluiden kehittämisessä ja ihmisten tukemisessa. Koettu auttaa -kampanja tuo näkyväksi kokemustoimijoiden asiantuntijuutta, jolla voi olla valtava merkitys niin kehittämisessä kuin asiakkaiden kohtaamisessa.

Kampanja näkyy VSLJ:n sivuilla ja sosiaalisen median kanavissa huhtikuun aikana. Seuraa VSLJ:tä LinkedInissä ja Facebookissa, jotta lastensuojelujärjestöjen kokemusääni tavoittaa myös sinut!

#### Kokemustoimija asiakastyössä – kokemusääni täydentää ammattilaisen osaamista

Lue kokemustoimija Saaran ja etsivä sekä matalankynnyksen työntekijä Tuulin ajatuksia kokemusosaamisesta täältä.

#### Kokemusasiantuntija ymmärryksen jakajana

Lue kokemusasiantuntija Inkan ajatuksia, miten kokemusäänellä voidaan jakaa ymmärrystä vaikeistakin aiheista.

#### Kokemuskumppani ammattilaisen ja asiakkaan tukena

Lue kokemuskumppani Anskun ajatuksia kokemusäänen hyödyntämisestä ammattilaisen ja asiakkaan tukena.

#### Kokemusäänestä uusia näkökulmia palveluiden kehittämiseen

Lue kokemustoimija Noonan ajatuksia kokemusosaamisen hyödyntämisestä palveluiden kehittämisessä.

#### Ennakkoluuloja rikki kokemustarinalla

Lue kokemusasiantuntija Fatinin kokemustarinasta ja siitä, miten kokemusäänellä voidaan murtaa ennakkoluuloja.

#### Kokemusääni lastensuojelun kehittämisen voimavarana

Lue Veturointi-toiminnan kehittämispäällikkö Miikan ja lastensuojelun jälkihuollon sosiaaliohjaaja Simon ajatuksia toimivasta yhteistyöstä ja kokemusasiantuntijuuden hyödyntämisestä.

#### Kokemusäänellä kohti parempaa ymmärrystä ja kohtaamista

Lue kokemustoimija Johannan ajatuksia kokemusosaamisen hyödyntämisestä ymmärryksen ja kohtaamisen sujuvoittamisessa.

#### Kokemusääni toivon välittäjänä

Lue kokemuskumppani Olgan ajatuksia kokemusäänestä toivon ja vertaisuuden välittäjänä.

## Lastensuojelujärjestöjen kokemustoiminta

Lue lisää lastensuojelujärjestöjen kokemustoiminnasta täältä.

Koettu auttaa -kampanjassa ovat mukana:

Jaa artikkeli: