https://vslj.fi/kotoa-kouluun-toiminnan-kuulumisia-vuodelta-2024/

Uutiset, Blogi  ·  12.2.2025

# Kotoa kouluun -toiminnan kuulumisia vuodelta 2024

Vuosi 2024 oli Kotoa kouluun -toiminnassa hyvinkin työntäyteinen. Meillä oli 80 alakoululaista vuoden aikana. Heidän kanssaan tuli vietettyä aikaa lähemmäs 600 tuntia joko perheiden kotona tai toimistollamme Perhetalo Heidekenillä. Tämä lisäksi pidimme tiiviisti yhteyttä perheisiin ja heidän verkostoihinsa (yli 700 viestiä/puhelua vuoden aikana). Osallistuimme myös yhdessä perheiden kanssa lähes 200 eri verkostopalaveriin muun muassa sosiaalitoimessa, lastenpsykiatrialla ja kouluissa. Asiakkaita meillä oli jokaiselta vuosiluokalta, mutta eniten asiakkaina oli 5. luokkalaisia, tasapuolisesti tyttöjä ja poikia. Ruotsin kieltä äidinkielenään puhuvien osuus oli huikeat 23 % kaikista asiakkaista.

## Vanhempien ymmärrys lapsen koulunkäynnin haasteiden juurisyistä lisääntyi – myös lapsilta kiitettävää palautetta

Keräsimme asiakkailtamme suoraa palautetta ja iloksemme saimme todeta, että 98 % vanhemmista koki saaneensa Kotoa kouluun -toiminnan kautta apua ja tukea tilanteeseensa. Vanhempien ymmärrys lapsen koulunkäynnin haasteiden juurisyistä lisääntyi ja he kokivat, että lapsen hyvinvointi lisääntyi selvästi. Myös lapsilta tuli kiitettävää palautetta. Suurin osa arvioi saaneensa apua ja totesi, että heitä oli kuunneltu ja että heitä ymmärretään nyt paremmin.

Lisäksi teetimme asiakkuuden alkaessa ja loppuessa vanhemmilla Oppimis- ja ohjauskeskus Valterissa kehitetyn Koulunkäyntikyvyn arviointiseulan. Yhteenvetona tuloksista voimme todeta, että koulunkäyntikyky oli vahvistunut 78 %:lla lapsista ja 66 %:lla muutos oli merkittävä.

Lapset ovat myös itse sanoittaneet syitä koulunkäynnin vaikeuksille:

Keväällä 2024 järjestimme yhden vertaistukiryhmän asiakasäideille. Vanhempien pyynnöstä yhdistimme syksyllä kaksi aikaisempaa vertaistukiryhmää yhdeksi isoksi ryhmäksi. Tapaamisia oli kahdeksan syksyn aikana. Keväällä järjestimme myös Cool kids -ryhmän yhteistyössä Varhan kanssa. Siihen osallistui viisi lasta yhden vanhempansa kanssa.

Kaiken kerätyn tiedon ja palautteen ansiosta voimme kiteyttää vuoden 2024 yhteen virkkeeseen: Kotoa kouluun -toiminta on kustannustehokas ja vaikuttava järjestöpohjainen toimintamalli, jonka hyödyt ovat nähtävissä niin asiakasvanhempien voimaantumisessa, lasten minäpystyvyyden lisääntymisessä kuin hienossa moniammatillisessa yhteistyössä koko Turun alueella.

## Lisätietoja

Kotoa kouluun -toiminnan perhevalmentajat

Jaa artikkeli: