https://www.konsumentverket.se/en/articles/right-of-withdrawal/

## Ångerrätt

Enligt lag har du ofta ångerrätt i 14 dagar när du köper något på distans, till exempel på nätet. Reglerna ser likadana ut om du vill ångra köp inom EU, Norge, Island och Storbritannien.

## När har jag ångerrätt?

Ångerrätt betyder att du har rätt att lämna tillbaka en vara eller ångra beställningen av en tjänst.

Du har ångerrätt i 14 dagar när du handlar av ett företag på distans, till exempel via nätet eller telefon.

Du har ingen ångerrätt när du handlar i en butik. Men du kan kolla upp om företaget erbjuder öppet köp eller bytesrätt.

Ångerrätten står i lagen. Öppet köp och bytesrätt bestämmer företagen själva om.

Du har ingen ångerrätt när du handlar av en privatperson.

### Din rätt att undersöka varan

Köper du en vara har du rätt att undersöka den på samma sätt som du har möjlighet att göra i en butik. Men i vissa fall kan företaget ha rätt till ersättning för att varan har minskat i värde. Det brukar kallas för ett värdeminskningsavdrag. Ett sådant avdrag är bara aktuellt om du har undersökt eller använt varan mer än nödvändigt.

Om du köper ett par skor har du rätt att prova skorna för att se om de passar. Men om du till exempel använder skorna utomhus kan företaget ha rätt att göra ett avdrag för att göra rent skorna.

### Ditt skriftliga godkännande krävs vid telefonförsäljning

För telefonförsäljning krävs det enligt lag att företaget får ett skriftligt godkännande från dig för att avtalet ska bli giltigt. Det gäller om företaget ringer upp dig, eller om du blev uppmanad av företaget att ringa dem. Om du inte har godkänt avtalet skriftligen är det ogiltigt, och du har ingen betalningsskyldighet gentemot företaget. Om du på eget initiativ ringer upp ett företag för att köpa något finns inget skriftlighetskrav.

#### Exempel på skriftliga godkännanden

Ett skriftligt godkännande kan se ut på olika sätt. Du kan till exempel:

Skriva under ett papper du får hemskickat

Godkänna elektroniskt via e-post eller sms

Godkänna via bank-ID

Godkännandet ska ske efter samtalet, så att du får tid att tänka över erbjudandet. Det är alltså inte okej för företaget att uppmana dig att godkänna erbjudandet under samtalet.

#### Bestrid fakturan om du inte har godkänt skriftligen

Om företaget kräver betalning från dig trots att du inte har godkänt erbjudandet skriftligen, kan du protestera och hänvisa till att det inte finns något avtal.

### Undantag från ångerrätten

Det finns några få varor och tjänster som är undantagna från ångerrätten.

#### Varor

En specialtillverkad vara som har tillverkats utifrån din beskrivning

Lösnummer av tidningar eller tidskrifter

Varor som har ett sammanlagt värde på mindre än 400 kronor (gäller vid hemförsäljning)

En vara som snabbt kan försämras eller bli för gammal, till exempel vissa typer av livsmedel

Varor som med bruten försegling inte kan återlämnas på grund av hälso- eller hygienskäl, till exempel underkläder

Digitalt innehåll, till exempel program, appar, spel eller musik, som levereras digitalt, om du har gått med på att leveransen sker på det sättet och att du inte har ångerrätt

#### Tjänster

Alla typer av resor, till exempel charterresor, flyg-, tåg- och bussresor

Hotellvistelser eller uthyrning av boende

Casino, betting eller andra lotteritjänster

En tjänst som utförs och fullgörs vid ett enda tillfälle genom att du använder telefonen

Tjänster som sker på en bestämd dag eller under en bestämd tidsperiod, som till exempel biluthyrning, servering/catering, kulturevenemang, idrottsevenemang eller någon annan liknande fritidsaktivitet

Uppförande av byggnad eller annan fast anläggning på mark eller vatten, till exempel installation av avlopp

Regelbunden utkörning av livsmedel, till exempel leverans av matkassar

En tjänst som har fullgjorts, om du har gått med på att tjänsten börjar utföras och att det inte finns någon ångerrätt när den har fullgjorts

En brådskande reparations- eller underhållsåtgärd i din bostad, om besöket sker på ditt initiativ och reparationen eller underhållsåtgärden har samband med detta.

### Ibland kan du avbeställa din beställning

Även om du inte har ångerrätt kan du ha rätt att avbeställa ditt köp. Reglerna varierar beroende på vad du köpt.

#### Varor

Enligt konsumentköplagen har du rätt att avbeställa en vara som inte har levererats. Men du kan behöva ersätta företaget för kostnader de får på grund av avbeställningen. Ersättningen avgörs från fall till fall och beror bland annat på hur nära leveransdatum du avbeställer. När du vill avbeställa är det är bra att kontakta företaget skriftligen.

#### Tjänster

Du har rätt att avbeställa vissa tjänster enligt konsumenttjänstlagen, så länge tjänsten inte är slutförd. Rätten att avbeställa gäller för arbete som utförs på lösa eller fasta saker. Exempel på sådana tjänster är:

bilreparation (arbete på lös sak)

nybyggnation av hus (arbete på fast sak)

måleriarbete (arbete på fast sak)

städtjänst (arbete på fast sak)

Om du avbeställer kan du behöva ersätta företaget för kostnader de får på grund av din avbeställning, till exempel för arbete som redan är utfört. Ersättningen avgörs från fall till fall. När du vill avbeställa är det är bra att kontakta företaget skriftligen.

### Använda öppet köp eller bytesrätt

En del företag erbjuder öppet köp eller bytesrätt som kan göra det möjligt att lämna tillbaka eller byta det du köpt. Öppet köp och bytesrätt är frivilligt att erbjuda. Det innebär att en del företag erbjuder 30 dagars öppet köp medan andra inte erbjuder öppet köp alls.

Företag kan också ha bestämmelser som säger att du till exempel inte får lämna tillbaka en vara om du öppnat förpackningen, tagit bort prislappen eller saknar kvitto.

Öppet köp och bytesrätt

### 1. Meddela företaget att du ångrar dig

För att du ska kunna bevisa att du har ångrat dig är det bäst att meddela företaget skriftligen, till exempel via mejl. Det finns inga särskilda krav på hur du ska formulera dig, utöver att det ska vara tydligt att du vill använda din ångerrätt.

Har du fått en ångerblankett av företaget kan du använda den om du vill. Skickar du blanketten via brev till företaget är det bra att fota blanketten eller ta en kopia så att du har kvar underlag på att du har ångrat dig.

Företaget behöver inte bekräfta ditt meddelande om ångerrätt för att det ska gälla. Du förlorar alltså inte din ångerrätt om företaget inte svarar dig.

#### Meddela företaget inom 14 dagar

Det viktiga är att du kan bevisa att du har ångrat dig och att du har ångrat dig inom 14 dagar. Dagarna börjar räknas från dagen efter du tog emot eller hämtade ut varan. Om du till exempel fick hem varan på en onsdag börjar ångerfristen räknas från torsdagen.

Har du köpt en tjänst gäller 14 dagar från dagen efter att du ingick avtalet (till exempel när du tackade ja till företagets erbjudande, gjorde en beställning eller skrev under ett avtal).

Du kan ångra dig direkt efter du gjort en beställning. Du behöver inte vänta tills du fått varan.

Saknar du kontaktuppgifter till företaget kan du leta i:

orderbekräftelsen

avtalet

avtalsvillkoren på företagets webbplats.

#### Tiden för att ångra köpet kan förlängas

Normalt sett har du 14 dagar på dig att ångra köpet, men beroende på vilken information du fick i samband med köpet kan tiden för ångerrätten förlängas.

Enligt lag ska företaget ge dig följande information om ångerrätten för att de 14 dagarna ska börja räknas:

Om det finns ångerrätt

Hur lång tid du har på dig att ångra dig

Hur du gör för att ångra dig

Ge dig ett standardformulär du kan använda när du ångrar dig, eller informera om var du kan hitta ett sådant formulär

Om företaget inte gett dig informationen i samtliga punkter kan du ångra dig även om det har gått mer än 14 dagar. Din ångerfrist kan alltså förlängas. Som längst kan ångerfristen förlängas med ett år.

Det är företaget som ska kunna bevisa att du har fått all information om ångerrätten. Om du till exempel handlar på nätet är det vanligt att informationen finns i villkoren på företagets webbplats.

##### Så gör du för att använda din förlängda ångerrätt

Kontakta företaget skriftligen.

#### När du inte har betalat än

Om du ångrar köpet inom rätt tid är du inte skyldig att betala för varan. Då kan du meddela företaget att du ångrar dig och samtidigt även meddela att du inte kommer betala.

När du betalar mot faktura eller avbetalning är det vanligt att betalningen hanteras av någon annan än företaget du handlat av. I så fall behöver du meddela både företaget du handlat av och företaget du får fakturan av att du inte betalar.

### 2. Skicka tillbaka varan till företaget

När du ångrar dig behöver du skicka tillbaka varan till företagets returadress. Se till att få ett kvitto på returen och spara det som bevis.

Du ska själv betala returfrakten, förutsatt att företaget har informerat dig om det i samband med köpet. Det brukar stå i företagets villkor om kostnaden för returfrakt och hur du ska göra när du skickar tillbaka varan.

#### Om du inte vet hur eller vart du ska returnera varan

Undersök villkoren om det står hur och vart du ska skicka returen.

Kontakta företaget och fråga.

Får du ingen adress ska du kunna skicka till avsändaradressen eller adress där företaget är registrerat. Tänk på att du ska kunna visa att du skickat till en adress förknippad med företaget.

#### Om du inte hämtat ut varan

Om varan finns hos ett postombud behöver du hämta ut den, även om du ångrat dig. Struntar du i att hämta ut varan riskerar du att få betala en avgift. När du hämtat ut varan behöver du sedan skicka tillbaka den till företaget.

Meddelar företaget att du inte behöver hämta ut varan är det viktigt att få den informationen i skrift eller att det till exempel framgår av företagets köpevillkor.

#### Då ska företaget återbetala dig

När du meddelar att du ångrar dig har företaget 14 dagar på sig att återbetala dig. En förutsättning för att du ska få återbetalning är att företaget fått tillbaka varan, eller att du kan visa att du skickat tillbaka den.

Du ska få tillbaka pengarna på samma sätt som du betalade. Betalade du till exempel med kort ska du få tillbaka pengarna på kortet. Du behöver inte nöja dig med ett tillgodokvitto.

##### I vissa fall får du inte hela beloppet

När du ångrar dig ska du få tillbaka hela beloppet. Företaget får inte göra avdrag för administrativa avgifter eller liknande.

Däremot kan företaget i vissa fall ha rätt att få betalt för en tjänst som påbörjats innan du ångrar dig. Ett exempel är om du tecknar ett elavtal och begär att elen börjar levereras direkt. Om du ångrar dig efter en vecka kan företaget kräva betalt för elen du redan förbrukat. Det är alltså inte säkert att du får tillbaka hela summan. Har du inte betalat ännu kan du behöva betala en mindre summa till företaget.

### Svenskt företag

Behöver du hjälp med att reda ut vilka rättigheter du har eller vill diskutera hur du kommer vidare med ditt ärende? Då kan du kontakta kommunens konsumentvägledning eller Konsumentverkets vägledning.

#### Kommunens konsumentvägledning

Många kommuner erbjuder konsumentvägledning. Dit kan du vända dig för kostnadsfri information och stöd. Vilken hjälp som erbjuds varierar från kommun till kommun.

#### Konsumentverkets vägledning

Konsumentverket ger kostnadsfri vägledning. Hos oss får du information om dina rättigheter och vilka alternativ du har för att komma vidare. Vi kan inte bedöma ditt enskilda ärende, lösa tvister eller kontakta företag åt dig.

Kontakta oss

### Företag inom annat EU-land, Norge, Island eller Storbritannien

Om du är bosatt i Sverige och företaget du har problem med är registrerat i ett annat land inom EU, Norge, Island eller Storbritannien kan du få kostnadsfri rådgivning av Konsument Europa. Konsument Europa ingår i ett nätverk av konsumentkontor inom EU. I vissa fall kan Konsument Europa dela ärendet med ett systerkontor i ett annat land för att försöka nå en lösning genom medling.

#### Kontakta Konsument Europa

För att få hjälp med ditt ärende behöver du säkerställa att du har klagat skriftligen till företaget. Till Konsument Europa behöver du skicka in en beskrivning av problemet och dokumentation som visar vad som har hänt. Dokumentation behövs om ditt ärende ska kunna delas med något systerkontor i ett annat land. Tänk på att behålla dina original och bara skicka kopior till Konsument Europa.

Skicka ditt ärende via e-post till: konsumenteuropa@konsumentverket.se

E-postmeddelandet ska innehålla:

Ditt förnamn och efternamn och namnet på företaget du har handlat av

En beskrivning av problemet och hur du vill att företaget ska lösa det

Datum då du gjorde beställningen och datum då du tog emot den

Priset på varan/tjänsten och hur du betalade

Dokumentation som bevisning av ditt ärende

Exempel på dokumentation:

Avtal/avtalsvillkor

Skärmdumpar på annonser

Faktura/kvitton på köp

Reklamation eller ångerrättsmeddelande

När du skickat in ditt ärende får du oftast svar inom ungefär en månad.

#### Konsument Europa kan INTE

Tvinga ett företag att agera enligt lag. Arbetet bygger på att företaget är villigt att samarbeta med ECC-nätverket för att nå en lösning.

Medla i ett ärende om vi inte kan identifiera säljaren eller där säljaren vägrar samarbeta med ECC-nätverket.

Agera som juridiskt ombud eller hjälpa till när konsumenten redan har inlett ett rättsligt förfarande.

Hjälpa till vid köp mellan näringsidkare eller köp mellan privatpersoner.

#### Om du har frågor

Konsument Europa är en del av Konsumentverket. Behöver du behöver hjälp med att reda ut vilka rättigheter du har eller vill diskutera om och hur du kan gå vidare med ditt ärende? Då kan du kontakta vår vägledning.

Kontakta oss för vägledning

### Om du får en faktura även fast du har ångrat köpet

Om du får leveranser eller fakturor, trots att du ångrat köpet, är du inte skyldig att betala. Men du behöver bestrida (protestera mot) mot den felaktiga fakturan. Det innebär att du meddelar företaget att du inte kommer betala och varför.

Du behöver kunna visa att du ångrat köpet inom rätt tid. Hänvisa till ditt meddelande om ångerrätt när du kontaktar företaget för att bestrida fakturan.

#### Ibland behöver du betala för att du har använt tjänsten

I vissa fall kan företag ha rätt till betalning för en tjänst som påbörjats innan du ångrar dig. Ett exempel är om du köper en streamingtjänst och får tillgång till utbudet direkt. Om du ångrar dig efter en vecka kan företaget kräva betalt för veckan du haft tillgång till tjänsten.

#### Inkasso eller betalningsanmärkningar

Precis som med en faktura, kan du bestrida ett felaktigt inkassokrav. Du riskerar inte en betalningsanmärkning bara för att du bestrider ett felaktigt krav från ett inkassoföretag. Om kravet är felaktigt är det viktigt att du bestrider till både inkassobolaget och företaget du handlat av.

### Tvistlösning via Allmänna reklamationsnämnden

Du kan göra en anmälan till myndigheten Allmänna reklamationsnämnden (ARN) om du och företaget inte kommer överens.

ARN bedömer ditt ärende och rekommenderar sedan hur er tvist ska lösas. De flesta företag följer ARN:s rekommendationer.

En normal handläggningstid är cirka 6 månader.

#### Vad kostar det att anmäla till ARN?

Det kostar 150 kronor att anmäla till ARN. I din anmälan kan du begära att företaget ersätter dig för kostnaden om ARN ger dig rätt i ärendet.

#### Krav för att ARN ska kunna pröva ditt ärende

Företaget har sagt nej till dina krav eller inte svarat dig inom skälig tid.

Den summa du och företaget är oense om överstiger ARN:s värdegräns. Du kan inte räkna in avgiften för att anmäla till ARN.

Du anmäler inom ett år från det att du klagade till företaget första gången.

Gör en anmälan på ARN:s webbplats

#### Om du behöver hjälp med din anmälan

Ibland kan kommunens konsumentvägledare hjälpa dig att göra en anmälan till ARN.

### Pröva tvisten i domstol

Om du gått igenom stegen i den här processen men fortfarande har en tvist med företaget, kan du ta tvisten till domstol. Då vänder du dig till tingsrätten. Det kostar pengar att lämna in en ansökan till domstol.

Är du osäker på om du ska vända dig till domstol eller behöver hjälp med att driva ditt fall, kan du ta hjälp av en jurist. När du funderar på att anlita juridisk hjälp kan du först kontakta ditt försäkringsbolag. I många hemförsäkringar finns ett så kallat rättsskydd. Det betyder att försäkringen kan täcka vissa kostnader i samband med juridiska processer.

För en tvist som rör ett krav under 28 650 kronor (ett halvt prisbasbelopp år 2024), ett så kallat förenklat tvistemål eller småmål, är ansökningsavgiften 900 kronor. Om kravet är över 28 650 kronor, eller om tvisten inte rör något bestämt belopp, är ansökningsavgiften 2 800 kronor.

Om du förlorar tvisten kan du bli tvungen att betala både dina och företagets rättegångskostnader. Men i småmål är kostnaderna du kan tvingas betala begränsade.

Så hanteras ett tvistemål i tingsrätten på Sveriges Domstolars webbplats